{AUTHOR Carlos Castañeda}
{TITLE Ixtláni utazás}
{SUBTITLE Don Juan újabb tanításai}

{INTRO BEVEZETÉS}

1971. május 22-én, szombaton Mexikó egyik államába, Sonorába utaztam, hogy don
Juan Matussal, a jaki indián varázslóval találkozzam, akivel 1961 óta
kapcsolatban álltam. Azt hittem, látogatásom semmiben sem különbözik majd a
számos alkalomtól, amikor tízéves tanulásom során felkerestem. Ám az ezen és az
ezt követő néhány napon történtek rendkívül fontosak lettek számomra. Tanulásom
ekkor ért véget. Nem önkényes visszavonulás volt ez részemről, hanem valódi
befejezés.

Tanulásom történetét már két korábbi munkám, a {EMPH Don Juan tanításai} és a
{EMPH Másik világ kapujában} tárgyalja.

Alapvető feltételezésem mindkét könyvben, hogy a varázslóság kitanulásának
legfontosabb elemei a pszichotropikus növények fogyasztása következtében
előálló, a szokványostól különböző valóságállapotok.

Ami a növényeket illeti, don Juan három ilyen növény alkalmazásának volt
szakértője. Ezek: a {EMPH Datura inoxia}, azaz indián maszlag; a {EMPH
Lophophora williamsii}, vagyis pejot; és a {EMPH Psilocybe} gombanemzetség egyik
hallucinogén faja.

E pszichotropikumok hatásaként olyan bizarr és lenyűgöző módon érzékeltem a
világot, hogy kénytelen voltam azt feltételezni, csakis ezeken az állapotokon
keresztül lehet közölni és elsajátítani azt, amit don Juan tanítani próbál
nekem.

Ez a feltételezés téves volt.

Hogy a don Juannal végzett munkámhoz kapcsolódó esetleges félreértéseket
elkerüljem, a következőket szeretném itt tisztázni: Mind ez ideig semmilyen
kísérletet nem tettem arra, hogy don Juant kulturális környezetbe helyezzem. Az,
hogy ő jaki indiánnak tartja magát, nem jelenti, hogy varázsló-tudományát a jaki
indiánok általában ismerik vagy gyakorolják.

Tanulásom ideje alatt mindig spanyolul folyt közöttünk a társalgás, és csakis
don Juan kiváló nyelvtudása eredményeképpen juthattam bonyolult magyarázatokhoz
hiedelem-rendszeréről.

Ezt a rendszert következetesen varázslásnak neveztem, don Juant pedig
varázslónak, hiszen ő maga is ezekkel az elnevezésekkel élt.

Annak, amit don Juan mondott, tanulmányaim kezdeti időszakában nagy részét, a
későbbiekben pedig az egészét le tudtam írni, így tekintélyes mennyiségű
jegyzetet halmoztam fel. Hogy don Juan tanításainak drámai egységét megőrizzem,
és a jegyzeteket ugyanakkor olvashatóvá tegyem, szerkesztenem kellett őket, de a
kihagyottak -- véleményem szerint -- nem érintik mondanivalómat.

Don Juannal való munkám során erőfeszítésemet arra korlátoztam, hogy őt
varázslónak tekintsem, és {EMPH beléphessek} a tudásába. Érvelésemhez először el
kell magyaráznom a varázslás alapelvét. Don Juan azt mondta nekem, hogy a
varázslónak a köznapi világ nem valóságos, nem önmagától létező, mint azt mi
hisszük. A varázslónak a valóság, a mindnyájunk-ismerte világ: csupán leírás.

Ennek az alaptételnek az érvényesítése érdekében don Juan minden tőle telhető
erőfeszítéssel igyekezett arra az őszinte meggyőződésre vezetni, hogy az
elmémben a valóságos világként szereplő dolog csupán a világ leírása; olyan
leírás, amelyet születésem pillanatától fogva folyamatosan vertek belém.

Felhívta a figyelmemet arra, hogy mindenki, aki egy gyermekkel érintkezik,
tanító. Mindenki folyamatosan leírást ad a gyermeknek a világról, míg végül
elérkezik a pillanat, amikor az maga is képes lesz a leírt módon felfognia
világot. Don Juan szerint egyszerűen azért nem emlékszünk erre a rendkívüli
pillanatra, mert egyikünknek sem lehetett előtte semmilyen vonatkoztatási
pontja, amelynek alapján hasonlíthatta volna valamihez. Ám ettől a pillanattól
kezdve a gyermek {EMPH belépett}. Ismeri a világ leírását. {EMPH Belépése}, úgy
gondolom, akkor válik teljessé, amikor képes lesz valamennyi odavágó érzékelés
értelmezésére, ami megfelel a leírásnak, és ezzel érvényesíti azt.

Don Juan számára tehát hétköznapi világunk valósága érzékelések értelmezésének
végtelen áramlatából áll, amelyeket mi, az egyfajta valóságba belépett egyének
egyformán sajátítottunk el.

A világot alkotó érzékszervi értelmezések áramlatának gondolata egybevág azzal,
hogy ezek szüntelenül folynak, és ritkán, vagy sohasem kérdőjeleződnek meg. Sőt,
világunk valóságát olyannyira alapvetőnek tartjuk, hogy a varázslás alapelvét,
vagyis azt, hogy világunk csupán egy a sok leírás közül, nem is igen tudjuk
komoly állításnak venni.

Szerencsére az én tanulásom során don Juan egyáltalában nem foglalkozott azzal,
hogy komolyan tudom-e venni állítását, és ellenkezésem, hitetlenkedésem
értetlenségem ellenére kifejtette mondanivalóját. Tehát a varázslás tanítójaként
a legelső beszélgetésünktől kezdve törekedett leírni számomra a világot.
Fogalmait és módszereit azért nem fogtam fel, mert leírásának elemei idegenek és
az én saját leírásoméival összeegyeztethetetlenek voltak.

Állítása szerint {EMPH látni} tanított, nem pedig csupán ,,nézni, és a {EMPH
látás} első lépése a világ megállítása''.

,,A világ megállításának'' gondolatát évekig rejtélyes, semmi megfoghatót nem
jelentő metaforaként kezeltem. Csupán tanulásom vége felé, egy közönséges
beszélgetés során ébredtem rá teljesen, hogy ez don Juan tudományának egyik fő
tétele, s mennyire fontos és általános érvényű.

Az említett alkalommal fesztelenül, mindenféle keret nélkül beszélgettünk
különféle dolgokról. Megemlítettem neki egyik ismerősömet, és kilencéves fiával
kapcsolatos gondját. A gyerek az elmúlt négy évet az anyjánál töltötte, most
került apjához és az nem tudta, mit csináljon vele. Ismerősöm szerint a gyerek
nem illeszkedett be az iskolába; nem tudott figyelni és semmi nem érdekelte.
Hajlamos volt a dührohamokra, a rendetlenkedésre és többször megszökött
otthonról.

-- Hát, az ismerősöd tényleg nagy bajjal küszködik -- nevetett don Juan.

Folytatni akartam a gyerek ,,rémtetteinek'' felsorolását, de félbeszakított.

-- Fölösleges tovább beszélni erről a szegény kisfiúról -- mondta. --
Fölösleges, hogy tetteit akármelyikünk így vagy úgy értékelje magában.

Közbevágása nyers volt, hangja pedig határozott, de aztán elmosolyodott.

-- Mit tehet az ismerősöm? -- tettem fel a kérdést.

-- A legrosszabb, amit tehet, hogy megalkuvásra kényszeríti a gyereket --
jelentette ki don Juan.

-- Hogyhogy?

-- A gyereket az apának nem szabad elpáholnia, sem megijesztenie, amikor nem úgy
viselkedik, ahogy az apja akarja.

-- Hogyan nevelheti bármire, ha nem lép fel határozottan?

-- Valaki mással kell elfenekeltetnie a gyereket.

-- Nem hagyhatja, hogy más hozzányúljon a kisfiához! -- csodálkoztam a
javaslaton.

Úgy látszott, don Juant szórakoztatja a válaszom. Kuncogott.

-- A barátod nem harcos -- jelentette ki. -- Ha az volna, tudná, hogy a lehető
legrosszabb otrombán szembeszállni az emberekkel.

-- Mit csinál a harcos, don Juan?

-- A harcos terv szerint jár el.

-- Még mindig nem értem, mire gondolsz.

-- Arra, ha ismerősöd harcos lenne, segítene a gyereknek {EMPH megállítani a
világot}.

-- Hogyan?

-- Személyi erőre lenne szüksége hozzá. Varázslónak kellene lennie.

-- De nem az.

-- Ebben az esetben szokványos eszközökkel kell rávennie fiát, hogy átalakítsa a
világról alkotott fogalmait. Ez nem ugyanaz, mint a {EMPH világ megállítása}, de
éppolyan jól beválik.

Kértem, magyarázza el, amit mond.

-- Ha én volnék az ismerősöd -- fejtette ki don Juan -- először is felbérelnék
valakit, hogy páholja el a kölyköt. Elmennék a híd alá, és felbérelném a
legrémisztőbb alakot, akit találok.

-- Hogy megijesszen egy kisfiút?

-- Nem csak azért, hogy megijessze, te ostoba! Ezt a fickócskát {EMPH meg kell
állítani}, de nem úgy, hogy az apja megveri. Embertársaink {EMPH megállításához}
mindig az őket szorító körön kívül kell lennünk. Így mindig irányíthatjuk a
szorítást.

Az ötlet képtelen volt, de valahogy mégis vonzott benne valami.

Don Juan állát a bal öklén nyugtatta. Bal karja a mellének támaszkodott, ahogy
az alacsony asztalként szolgáló faládán könyökölt. Szemét behunyta, de a
szemgolyója mozgott. Úgy éreztem, behunyt szemhéján keresztül néz, és ettől a
gondolattól megijedtem.

-- Mesélj még, mit kellene az ismerősömnek csinálnia a kisfiúval! -- kértem.

-- Mondd meg neki, hogy menjen el a csövesek gyülekezőhelyére, és nagyon
gondosan válasszon ki egy ocsmányul festő csavargót! -- folytatta. -- Mondd,
hogy fiatalt szerezzen! Olyat, akiben meg van nemi erő.

Don Juan ezután furcsa haditervet vázolt fel. Javasoljam ismerősömnek, hogy az
illető kövesse, vagy várjon rá valahol, ahol majd a fiúval megjelenik. Ha a
gyerek viselkedésében bármi kifogásolható fordul elő, ismerősöm előre megbeszélt
jelt ad, mire a csavargó látványosan előugrik rejtekhelyéről, felkapja a
gyereket és könyörtelenül elagyabugyálja.

-- Miután a csavargó megijesztette, ismerősödnek minden lehetséges módon
segítenie kell, hogy a kisfiú visszanyerje önbizalmát. Ha ezt az eljárást
kétszer-háromszor végrehajtja, biztosíthatlak, a gyerek érzései megváltoznak
mindennel kapcsolatban. Át fogja alakítani a világról alkotott fogalmát.

-- És ha a félelem károsodást okoz benne?

-- A félelem sohasem okoz károsodást senkiben. Az sebzi meg a szellemet, ha
valaki állandóan les, ütlegel, utasítgat, hogy mit csináljunk és mit ne
csináljunk. Amikor a fiú megfékeződik egy kicsit, mondd meg az ismerősödnek,
hogy még valamit tegyen meg vele. Valamilyen úton-módon halott gyereket kell
találnia, talán kórházban vagy orvosi rendelőben. El kell vinnie oda a fiát és
megmutatnia neki a halott gyereket. Meg kell engednie, hogy a fiú egyszer
megérintse a hullát a bal kezével. A hulla hasát kivéve bárhol megérintheti.
Miután ezt megtette a fiú, olyan lesz, mintha kicserélték volna. Teljesen
megváltozik számára a világ.

Ekkor jöttem rá, hogy ismeretségünk évei alatt don Juan, ha más nagyságrendben
is, de ugyanazokat a módszereket alkalmazta velem, amelyeket most ismerősömnek
javasolt a fia megnevelésére. Megkérdeztem, így van-e. Azt mondta, egész idő
alatt próbált megtanítani arra, hogyan ,,állítsam meg a világot''.

-- Eddig még nem {EMPH állítottad meg} -- mosolygott. -- Úgy tűnik, semmi sem
sikerül, mert nagyon konok vagy. Ha nem lennél annyira konok, mostanra már
bizonyára akármelyik elsajátított módszerrel {EMPH megállítottad} volna a
világot.

-- Miféle módszerekkel, don Juan?

-- Minden, amit mondtam neked, módszer volt {EMPH a világ megállítására}.

Néhány hónappal e beszélgetés után don Juan elérte célját; megtanította nekem
megállítani a világot.

Életemnek ez a hatalmas eseménye rákényszerített, hogy tízévi munkámat ismét
részletesen megvizsgáljam. Nyilvánvalóvá vált számomra, hogy a pszichotróp
növények szerepéről alkotott eredeti feltételezésem téves volt. Ez nem a világ
varázslók szerinti leírásának leglényegesebb eleme volt, csak segített --
úgymond megszilárdítani a leírás egyes részeit, amelyeket másképpen képtelen
lettem volna érzékelni. Ragaszkodásom a szokványos valóságomhoz szinte vakká és
süketté tett don Juan céljai iránt. Tehát csupán érzékenységem hiánya tette
szükségessé a növények alkalmazását.

Ahogy a terepen írt jegyzeteim egészét újra áttekintettem, ráébredtem, az új
leírás nagy részét már ismeretségünk legelején megkaptam don Juantól. Ő úgy
nevezte: ,,a világ megállításának módszerei''. Korábbi munkáimból kihagytam
jegyzeteim erre vonatkozó részeit, hiszen nem kapcsolódtak a pszichotróp
növények alkalmazásához. Most visszatettem ezeket a don Juan teljes tanításaiban
őket megillető helyre. Ezek alkotják a könyv első tizenhét fejezetét. Az utolsó
három fejezet a ,,világom megállításával'' tetőző események jegyzeteiből áll.

Összefoglalásként kijelenthetem, tanulásom kezdetekor létezett egy másik
valóság, azaz a világ varázslók-szerinti leírása, amiről nem volt tudomásom.

Don Juan, varázslóként és tanítóként megismertetett ezzel a leírással. Tízéves
tanulásom folyamata tehát ennek az ismeretlen valóságnak a felépítéséből állt.
Don Juan először kifejtette ezt a leirást, majd ahogy haladtam, egyre
bonyolultabb részekkel egészítette ki.

Amikor meggyőzőn, őszintén megtanultam a világ egy másfajta leírását,
befejeződött tanulásom és képessé váltam a világot a leírásnak megfelelő, új
módon érzékelni. Más szóval {EMPH beléptem}.

Don Juan szerint a ,,{EMPH látáshoz}'' először meg kell ,,{EMPH állítani a
világot}''. ,,{EMPH A világ megállítása}'' kifejezés valóban jól ad vissza bizonyos
tudatállapotokat, amelyekben a rendesen szakadatlan értelmezés áramlatát
megállítják az áramlástól idegen körülmények, és ezért a mindennapi élet
valósága módosul. Az én esetemben ez a rendes észlelésemtől idegen körülmény a
varázslók világleírása volt. Don Juan előfeltétele {EMPH ,,a világ
megállításához''} az volt, hogy meggyőzöttnek kell lennünk; azaz az új leírást
teljesen meg kell tanulnunk, hogy szembeállíthassuk a régivel, és így
megtörhessük a mindannyiunkban meglévő dogmatikus bizonyosságot, amely szerint
érzékelésünket, azaz világunk valóságának érvényességét nem kérdőjelezhetjük
meg.

{EMPH ,,A világ megállítása''} után a látás volt a következő lépés. Don Juan ez
alatt azt a jelenséget értette, amit a következő osztályba sorolnék: ,,reakció
olyan világ érzékszervi ingereire, amelyik kívül esik azon a leíráson, amelyet
megtanultunk valóságnak nevezni''.

Állítom, hogy mindezeket a lépéseket csakis annak a leírásnak a rendszerében
ismerhetjük meg, amelybe tartoznak. Mivel don Juan kezdettől fogva arra
törekedett, hogy ezt a leírást átadja nekem, csakis tanítása lehet e leírás
egyetlen kapuja. Így hát hagyom érvényesülni don Juan szavait.
{RIGHT Carlos Castañeda 1972.}

{PART ELSŐ RÉSZ :: ,,A világ megállítása''}

{CHAPTER ELSŐ FEJEZET :: Megerősítés a környező világból}

-- Úgy tudom, sokat tud a növényekről, uram -- mondtam az előttem álló öreg
indiánnak.

(Közvetlenül ezelőtt ismerkedtünk meg egy ismerősöm révén, aki rögtön el is
távozott, mi pedig bemutatkoztunk egymásnak. Az öreg Juan Matusként mutatkozott
be.)

-- Ezt a barátja mondta? -- kérdezte csak úgy mellékesen. -- Valóban szedek
növényeket, illetve inkább ők engedik, hogy leszedjem őket -- mondta halkan.

Arizonában voltunk egy buszpályaudvar várótermében. Nagyon hivatalos
spanyolsággal kérdeztem meg, engedné-e, hogy kérdéseket tegyek fel neki. Ezt
mondtam: ,,Megengedné-e az úr (caballero), hogy feltegyek néhány kérdést?'' A
,,caballero'' a ,,caballo'' (ló) szóból ered és eredetileg lovagot, lovas nemest
jelentett.

Érdeklődve nézett rám.

-- Ló nélküli lovag vagyok -- szólt széles mosollyal, majd hozzátette --, mint
mondtam, nevem Juan Matus.

Tetszett a mosolya. Olyan embernek tűnt, aki tiszteli az egyenességet, úgy
döntöttem hát, hogy merészen nekiszegezem a kérésemet.

Azt mondtam neki, hogy érdeklődöm a gyógynövények gyűjtése és tanulmányozása
iránt. Különösen a hallucinogén kaktusz, a pejot alkalmazása érdekel, és a Los
Angeles-i egyetemen hosszasan tanulmányoztam is ezt a növényt.

Előadásomat komolynak ítéltem. Igen lényegretörőn fejeztem ki magamat, és
számomra teljesen hihetően hangzott, amit mondtam.

Az öreg lassan csóválta a fejét, én pedig -- hallgatásán felbátorodva --
hozzátettem, hogy minden bizonnyal hasznos lenne összejönnünk és tapasztalatot
cserélnünk a pejotról.

Ez volt az a pillanat, amikor felemelte fejét, és egyenesen a szemembe nézett.
Nézése tekintélyt parancsoló volt, ugyanakkor a legkisebb mértékben sem
fenyegető, sem félelmetes. Tekintete áthatolt rajtam. Torkomon akadt a szó, nem
tudtam tovább dicsőíteni önmagamat. Ezzel vége is szakadt a találkozásnak. Ám a
folytatás reménye megmaradt. Don Juan távozáskor azt mondta, meglátogathatnám
valamikor a házában.

Nehéz volna felmérni, milyen hatással volt rám don Juan tekintete, ha nem
vennénk figyelembe, mennyire egyedülálló volt addigi életem tapasztalatai
között. Amikor antropológiát kezdtem tanulni, és ezen keresztül megismerkedtem
don Juannal, már régóta jól feltaláltam magam az életben. Évekkel azelőtt
elhagytam a szülői házat, és ez saját megítélésem szerint azt jelentette, hogy
képes vagyok gondoskodni magamról. Amikor csak visszautasítottak, hízelgéssel,
alkudozással, vitatkozással, dühöngéssel általában el tudtam érni, amit akartam.
Ha semmi más nem vált be, könyörögtem, panaszkodtam -- azaz minden helyzetben
képes voltam lépni valamit. Soha életemben nem állította meg lendületemet senki
emberfia olyan gyorsan és határozottan, mint don Juan azon a délutánon. És nem
csak arról volt szó, hogy elnémított; azelőtt is előfordult már, hogy valamilyen
eredendő tiszteletből fakadóan egy szót sem tudtam kinyögni ellenfelemnek, de
dühöm vagy rossz érzésem kifejeződött a gondolataimban. Ám don Juan nézése
annyira elzsibbasztott, hogy képtelen voltam összefüggően gondolkodni.

Ez a rendkívüli tekintet mély kíváncsiságot keltett bennem, eltökéltem, hogy
felkutatom don Juant.

Első találkozásunk után fél évig készültem a következőre. Minden elérhető művet
elolvastam arról, hogyan használják az amerikai indiánok a pejotot. Különösen a
síksági indiánok pejot-kultusza érdekelt. Majd amikor késznek éreztem magam,
visszamentem Arizonába.

{PARAGRAPH 1960. december 17. Szombat}

A helyi indiánok körében folytatott hosszas és fáradalmas kérdezősködés után
megtaláltam a házát. Kora délután volt, amikor megérkeztem és megálltam a ház
előtt. Fából készült tejesládán ült. Úgy látszott, megismert, mert köszönt,
amikor kiszálltam a kocsiból.

Egy ideig kölcsönösen udvariaskodtunk, majd kerek-perec beismertem, hogy első
találkozásunk alkalmával igen nagyot füllentettem. Azzal kérkedtem, hogy mennyi
mindent tudok a pejotról, holott a valóságban semmit sem tudtam róla. Don Juan
rám meredt, szeme nagyon kedves volt.

Elmondtam neki, hogy találkozásunkra fel akartam készülni, ezért fél évig
olvasmányokat folytattam, és most már valóban jóval többet tudok, mint legutóbb.

Elnevette magát. Valamit nyilvánvalóan mulatságosnak talált abban, amit mondtam.
Engem nevetett ki, s ettől kissé zavarba jöttem és meg is sértődtem.

Láthatólag észrevette feszengésemet, s biztosított, hogy jó szándékom ellenére,
találkozásunkra semmiképpen sem készülhettem fel.

Tűnődtem, helyénvaló volna-e megkérdeznem, hogy kijelentésének van-e rejtett
jelentése, ám mégsem kérdeztem meg. Ő, úgy látszott, tisztában van érzésemmel,
és elmagyarázta, mire célzott. Azt mondta, készülődésemről egy történet jut
eszébe. E történet egy bizonyos népről szólt, akiket a király üldözött. A
történet szerint az üldözötteket nem lehetett megkülönböztetni az üldözőktől,
csak azáltal, hogy bizonyos szavakat következetesen különös, csak rájuk jellemző
módon ejtettek ki. Természetesen ez a hiba árulta el őket. A király
eltorlaszoltatta az utakat, és a torlaszoknál minden járókelőnek ki kellett
mondania egy bizonyos szót. Aki úgy ejtette ki, mint a király, az életben
maradt, de aki nem, azt azonnal kivégezték. A történet egy fiatalemberről szólt,
aki felkészült az akadályon való áthaladásra. Megtanulta úgy kiejteni azt a
bizonyos szót, ahogy a király kívánta.

Don Juan széles mosollyal mondta, hogy éppen fél évig tartott, ameddig a
fiatalember megtanulta a kívánt módon kiejteni a szót. Majd eljött a próbatétel
napja; az ifjú bátran érkezett a torlaszhoz, és várta, hogy a király embere
megkérdezze tőle azt a bizonyos szót.

Itt don Juan drámai szünetet tartott a mesélésben, majd rám nézett. Hatásvadász
fogása kissé elcsépeltnek tűnt, de tartottam magam a szerepemhez. Ismertem már a
történet lényegét. A németországi zsidókról szólt. Arról ismerték fel őket, hogy
bizonyos szavakat másképpen ejtettek. A csattanót is tudtam: a fiatalembert
elfogják, mert a hivatalnok elfelejtette a kulcsszót, és egy másik, hasonló szót
kérdez, amelynek kiejtését a fiatalember nem tanulta meg.

Úgy láttam, don Juan várja, hogy érdeklődjem a folytatás iránt. Megtettem hát.

-- És mi történt vele? -- kérdeztem. Igyekeztem naivnak és kíváncsinak hangzani.

-- A fiatalember csuda ravasz volt -- mondta. -- Rájött, hogy a hivatalnok
elfelejtette a kulcsszót, és még mielőtt az kinyitotta volna a száját,
beismerte, hogy fél évig készült a találkozásra.

Ismét szünetet tartott és ravaszkásan csillogó szemmel nézett rám. Fordult a
kocka. A fiatalember beismerése új elem volt, és már nem tudtam, mi lesz a
történet vége.

-- És aztán mi történt? -- kérdeztem őszinte érdeklődéssel.

-- Természetesen tüstént kivégezték az ifjút! -- mondta, és hangos bruhahában
tört ki.

Nagyon tetszett, ahogyan megragadta figyelmemet, főleg az, ahogyan a történetet
hozzám igazította. Olyan volt, mintha nekem találta volna ki. Igen finoman,
művészien űzött gúnyt belőlem. Együtt nevettem vele.

Ezután elmondtam, hogy bármilyen ostobának is tűnhetek, valóban nagyon
érdekelnek a növények.

-- Szeretek nagyokat járni -- felelte erre.

Azt gondoltam, nem akar válaszolni és szándékosan váltott más témára. Nem
akartam bosszantani erősködésemmel. Megkérdezte, volna-e kedvem elkísérni egy
rövid sivatagi túrára. Lelkesen beleegyeztem.

-- Ez nem vasárnapi séta ám! -- figyelmeztetett.

Közöltem vele, hogy a legkomolyabban együtt szeretnék vele dolgozni. Szükségem
van adatokra, bármilyen információra a gyógynövények felhasználásáról, és
hajlandó vagyok fizetni idejéért és fáradságáért.

-- Nekem fogsz dolgozni -- jelentettem ki --, és fizetést kapsz tőlem.

-- Mennyit fizetnél? -- kérdezte.

Mohóságot hallottam kicsendülni a hangjából.

-- Amennyit megfelelőnek gondolsz -- válaszoltam.

-- Akkor fizesd meg az én időmet... a te időddel -- felelte. Fölöttébb különös
fickónak tűnt.

-- Nem értem, mire célzol -- mondtam neki.

Azt felelte, nincs mit mondani a növényekről, tehát szó sem lehet arról, hogy
pénzt fogadjon el tőlem.

Áthatóan nézett rám.

-- Mit matatsz a zsebedben? -- kérdezte összehúzott szemöldökkel. -- A dákóddal
játszol?

Ugyanis beszélgetésünk közben a szélkabátom hatalmas zsebében lapuló kicsiny
jegyzetfüzetbe írtam. Amikor ezt elárultam neki, jóízűen nevetett. Mondtam, hogy
nem akartam zavarni az írással.

-- Ha írni akarsz, írj! -- felelte. -- Engem nem zavar.

Csaknem sötétedésig róttuk a környező sivatagot. Egy növényt sem mutatott, és
nem is beszélt növényekről. Néhány jókora bokor mellett megálltunk megpihenni.

-- A növények igen különös lények -- közölte anélkül, hogy rám nézne. -- Élnek
és éreznek.

Abban a pillanatban, amikor ezt kijelentette, erős széllökés rázta meg
körülöttünk a bozótost. A bokrok csattogó hangot adtak.

-- Hallod? -- kérdezte füléhez tett kézzel, mintha hallgatódzna. -- A bokrok és
a szél igazat adnak nekem.

Nevettem. Ismerősöm, akinek révén kapcsolatba kerültünk, figyelmeztetett, hogy
az öreg igencsak hóbortos. Ezt a kijelentést különcsége jelének véltem.

Továbbmentünk, de még mindig nem mutatott és nem is szedett növényt. Csak
könnyedén járt a bokrok között, és gyengéden megérintette őket. Majd megállt,
leült egy kőre, és azt mondta, pihenjek, s nézzek körül.

Mindenképpen beszélni akartam. Ismét tudtára adtam, hogy nagyon szeretnék minél
többet megtudni a növényekről, különösképpen a pejotról. Kérleltem, hogy
valamilyen pénzbeni juttatás fejében vállalja el az adatközlő szerepét.

-- Nem kell fizetned -- mondta. -- Kérdezhetsz bármit, amit akarsz. Elmondom,
amit tudok, sőt, azt is, hogy mihez kezdj vele. Tetszik ez így? -- kérdezte.

Megörültem. Ekkor rejtélyesen hozzátette: -- Talán nincs is semmi megtudni való
a növényekről, mert nincs mit mondani róluk.

Nem értettem, mit mond, vagy mit ért ezen.

-- Tessék? -- kérdeztem.

Háromszor megismételte a kijelentését, amikor is az egész környéket megrázta egy
alacsonyan elhúzó lökhajtásos katonai repülőgép robaja.

-- Íme! A világ igazad ad nekem! -- mondta bal kezét a füléhez téve.

Humorosnak találtam a lényét. Nevetése ragadós volt. Igyekeztem a beszélgetést
továbbra is az ő adatközlő-szerepe körül tartani és megkérdeztem:

-- Don Juan, te Arizonából származol?

Rám nézett és bólintott. Szeme fáradtnak tűnt. Láttam szembogara alatt a
fehérséget.

-- Ezen a környéken születtél?

Ismét szó nélkül biccentett fejével. Igenlésnek tűnt, de lehetett a gondolataiba
mélyedt ember ideges fejmozdulata is.

-- És te hová valósi vagy? -- kérdezte.

-- Dél-Amerikába -- feleltem.

-- Az elég nagy. Az egészbe?

Szeme ismét átható volt, ahogy rám nézett.

Kezdtem magyarázni születésem körülményeit, ám félbeszakított.

-- Ebben hasonlítunk egymásra -- mondta. -- Én most itt lakom, de valójában jaki
indián vagyok Sonorából.

-- Nahát! Én pedig...

Nem engedte befejeznem.

-- Tudom, tudom -- mondta. -- Az vagy, aki vagy, onnan jössz, ahonnan jössz, én
pedig sonorai jaki indián vagyok.

Szeme csillogott, nevetése pedig furcsán elbizonytalanított. Olyan érzésem lett
tőle, mintha hazugságon kapott volna. Különös lelkifurdalásom támadt. Az volt az
érzésem, hogy tud valamit, amit én nem tudok, vagy nem akarok elárulni.

Furcsa szégyenkezésem fokozódott. Minden bizonnyal észrevette, mert felállt és
megkérdezte, hogy el akarok-e menni a városba, a vendéglőbe.

Attól, hogy visszasétáltunk a házához, majd beautóztunk a városkába, jobban
lettem, de nem nyugodtam meg teljesen. Valahogy veszélyben éreztem magam, bár az
okát nem tudtam megállapítani.

Az étteremben meg akartam hívni egy sörre, de azt mondta, hogy sohasem iszik,
még sört sem. Magamban nevettem ezen. Közös ismerősünk szerint az öreg
rendszerint ki van ütve. De egyáltalán nem volt fontos, letagadja-e az ivást.
Megkedveltem; volt valami nagyon nyugtató a személyében.

Kétkedés tükröződhetett az arcomon, mert tovább magyarázott. Elmondta, hogy
fiatalkorában ivott, de aztán egy napon egyszerűen abbahagyta.

-- Nagyon kevesen jönnek rá, hogy bármit, bármikor kivethetünk az életünkből
ilyen egyszerűen -- csettintett az ujjával.

-- Szerinted ilyen könnyen abba lehet hagyni a dohányzást vagy az ivást? --
kérdeztem.

-- Hogyne! -- mondta mély meggyőződéssel. -- A dohányzás és az ivás semmiség.
Semmiség, megszabadulnunk tőlük, ha akarjuk.

Ebben a szempillantásban a kávéfőzőben forró víz hangosan felfortyant.

-- Tessék! -- kiáltott fel don Juan fénylő szemmel. -- A forró víz igazat ad
nekem!

Majd kis szünet után hozzátette:

-- Minden körülöttünk lévő dologtól kaphatunk megerősítést. Ebben a döntő
pillanatban a kávéfőző rendkívül gusztustalan gurgulázó hangot adott ki.

Don Juan odanézett s halkan azt mondta: ,,Köszönöm!'', majd bólintott és hatalmas
kacagásban tört ki.

Meglepődtem. Kacagása kissé túl harsány volt, de az egész jelenet őszintén
mulattatott. Ezzel befejeződött első igazi találkozásom az ,,adatközlőmmel''. Az
étterem ajtajánál elbúcsúzott tőlem. Mondtam, hogy ismerősöket kell
meglátogatnom, de a következő hét végén szívesen találkoznék vele.

-- Mikor leszel otthon? -- kérdeztem. Alaposan végignézett rajtam.

-- Amikor jössz -- felelte.

-- Nem tudom pontosan, hogy mikor érek majd rá.

-- Csak gyere, amikor ráérsz, és ne aggódj!

-- És ha nem vagy otthon?

-- Otthon leszek -- mosolygott, majd elindult a másik irányba. Utána futottam és
megkérdeztem, hogy volna-e kifogása az ellen, ha fényképezőgépet hoznék magammal
és lefényképezném a házával együtt.

-- Szó sem lehet róla -- húzta össze a szemöldökét.

-- És kazettás magnót hozhatnék? Abba beleegyezel?

-- Attól tartok, arra sincs lehetőség.

Bosszús lettem, és idegessé váltam.

-- Nem látok logikus okot a visszautasításra -- mondtam. Don Juan a fejét rázta.

-- Verd ki a fejedből! -- mondta erélyesen. -- És ha továbbra is találkozni
akarsz velem, szóba se hozd többet!

Még egy utolsó gyenge próbálkozást tettem. Kijelentettem, hogy a kép- és
hangfelvételek nélkülözhetetlenek a munkámhoz. Erre azt válaszolta, csak egy
dolog nélkülözhetetlen mindenhez, amit teszünk. Ezt ,,szellemnek'' nevezte.

-- A szellem nélkül nem lehet semmit -- mondta. -- És benned ez nincs meg.
Emiatt aggódj, ne a fényképek miatt!

-- Mit...

Keze mozdulatával félbeszakított, és néhány lépést tett hátrafelé. -- Aztán
gyere! -- mondta halkan és búcsút intett.

{CHAPTER MÁSODIK FEJEZET :: Múltunk eltüntetése}

{PARAGRAPH 1960. december 22. Csütörtök}

Don Juan a földön ült, háza ajtaja mellett, a falnak támaszkodva. Felfordított
egy fából készült tejesládát és azt mondta, üljek le, érezzem otthon magam. Egy
karton cigarettát hoztam magammal, ebből akartam adni neki. Nem dohányzik,
mondta, de azért elfogadta az ajándékot. Azután beszélgetni kezdtünk a sivatagi
éjszakák hidegéről és egyéb szokványos dolgokról.

Megkérdeztem, nem zavarom-e szokásos életrendjét. Némileg összehúzott
szemöldökkel nézett rám, majd közölte, hogy nincsenek szokásai, és ha akarok,
egész délután ott maradhatok.

Még előzőleg elkészítettem egy leszármazási és rokonsági táblázatot, amelyet ki
akartam tölteni a segítségével. Ezenkívül a néprajzi szakirodalomból is
kigyűjtöttem egy hosszú sor kulturális vonást, melyek állítólag jellemzők a
környékbeli indiánokra. Át akartam nézni vele a listát, és megjelölni az ismerős
fogalmakat. A rokonok táblázatával kezdtem.

-- Hogy nevezted az apádat? -- kérdeztem.

-- Papának -- felelte fölöttébb komoly arccal.

Kissé felingerlődtem, de feltételeztem, hogy nem értette. Megmutattam a
táblázatot, és elmagyaráztam, hogy egy-egy hely van rajta az apa és az anya
számára. Példaképp felhoztam az apa és az anya különböző angol és spanyol
neveit, de feltételeztem, hogy hátha az anyával kellett volna kezdenem.

-- Hogy nevezted az anyádat? -- kérdeztem.

-- Mamának -- válaszolta naiv hangon.

-- Úgy értem, ezen kívül milyen szavakkal szólítottad apádat és anyádat? Hogy
hívtad őket? -- magyaráztam, közben igyekeztem türelmesnek és udvariasnak
maradni.

Megvakarta a fejét, és buta kifejezéssel nézett rám.

-- Tyűha! -- mondta. -- Ez kemény dió! Hadd gondolkozzam!

Pillanatnyi habozás után úgy tűnt, hogy eszébe jutott valami, magam pedig
felkészültem az írásra.

-- Hát -- mondta, mintha keményen gondolkodna -- még hogy hívtam őket? Hé papa!
Hé mama!

Akaratom ellenére nevetnem kellett, olyan komikus volt az arckifejezése. E
pillanatban nem tudtam, hogy az öreg csalafinta és éppen átejt, vagy valóban
együgyű. Minden türelmemet összeszedve magyaráztam, hogy ezek nagyon fontos
kérdések, és munkámhoz rendkívül fontos a táblázatok kitöltése. Megpróbáltam
megértetni vele leszármazásunk és múltunk fogalmát.

-- Milyen szavakkal szólítottad apádat és anyádat? -- kérdeztem. Tiszta,
jóindulatú szemmel nézett rám.

-- Ne pocsékold az idődet erre a baromságra! -- mondta halkan, de mégis váratlan
erővel.

Nem jutottam szóhoz; olyan volt, mintha valaki más ejtette volna ki e szavakat.
Egy pillanattal előbb még a fejét vakaró, ostoba, ügyetlenkedő indián volt,
aztán egyszerre csak megcserélte a szerepeket; én voltam az ostoba, ő pedig
leírhatatlan nézéssel meredt rám, amelyben nem volt sem dölyfösség, sem dac, sem
gyűlölet, sem lenézés. Szeme jóindulatú volt, kedves, mindenen áthatoló.

-- Nincs múltam -- mondta hosszú szünet után. -- Egy napon rájöttem, hogy nincs
már szükségem múltra, és, akárcsak az ivást, elhagytam.

Nem egészen fogtam fel, mit ért ez alatt. Hirtelen kényelmetlenül, fenyegetve
éreztem magam. Emlékeztettem rá, hogy biztosított arról, nyugodtan kérdezhetek
tőle bármit.

Megerősítette, hogy egyáltalán nem bánja.

-- Nincs már múltam -- mondta és vizsgálódva nézett rám. -- Elhagytam egy napon,
amikor úgy éreztem, hogy már nem szükséges.

Rámeredtem, és igyekeztem felfedezni szavainak rejtett üzenetét.

-- Hogyan hagyhatjuk el a múltunkat? -- kérdeztem vitatkozó hangulatban.

-- Először is vágynunk kell rá, hogy elhagyjuk -- mondta. -- Azután pedig szépen
neki kell állnunk, és apránként lenyirbálnunk.

-- Miért vágyna valaki ilyesmire? -- kiáltottam fel.

Én rendkívül erősen kötődtem a múltamhoz. Családi gyökereim mélyre hatoltak, és
őszintén úgy éreztem, életemnek ezek nélkül nem volna sem folytonossága, sem
célja.

-- Talán mondd el, mit értesz a múlt elhagyásán! -- javasoltam.

-- Azt, hogy megszabadulunk tőle -- válaszolta elvágólag. Tovább erősködtem,
hogy bizonyára nem fogtam fel, miről van szó.

-- Vegyünk például téged -- mondtam. -- Te jaki vagy, és ezt nem változtathatod
meg.

-- Vajon tényleg jaki vagyok? -- mosolygott. -- Honnan tudod?

-- Igaz -- ismertem be. -- Ebben a pillanatban nem tudhatom bizonyosan, de te
tudod, és ez a lényeg. Ettől válik a te múltaddá.

Úgy éreztem, nyomós érvet hoztam fel.

-- Attól, hogy én tudom, jaki vagyok-e, nem válik a múltammá -- felelte. -- Csak
akkor lesz belőle múlt, ha más is tudja. Arról pedig biztosíthatlak, hogy ezt
soha senki nem fogja biztosan tudni.

Hamarjában leírtam, amit eddig mondott, majd befejeztem az írást, és ránéztem.
Nem igazodtam el don Juanon. Gondolatban végigszaladtam valamennyi benyomáson,
amit keltett bennem; titokzatos, példátlan nézésén első találkozásunkkor,
kedvességén, ahogyan azt állította, hogy minden környező dolog igazat ad neki,
bosszantó humorán, éberségén, őszintén ostobának látszó arckifejezésén, amikor
apjáról és anyjáról kérdeztem, és végül váratlan erejű kijelentésein, amelyek
időnként kihúzták a talajt alólam.

-- Nem tudod, ki vagyok, ugye? -- kérdezte, mintha olvasna a gondolataimban. --
Soha nem is fogod tudni, hogy ki vagyok, mi vagyok, mert nincs múltam.

Megkérdezte, él-e az apám.

-- Él -- feleltem. Azt mondta, hogy apám jó példa arra, amire gondol. Kérte,
hogy idézzem fel, milyen véleménnyel van rólam apám.

-- Apád mindent tud rólad -- mondta. -- Tökéletesen kiismeri magát rajtad.
Tudja, hogy ki vagy, mit teszel, és nincs olyan erő a földön, amely
megváltoztathatná rólad alkotott fogalmát.

Don Juan szerint minden ismerősömnek valamilyen fogalma van rólam, és ezt a
fogalmat minden cselekedetemmel táplálom.

-- Hát nem látod? -- kérdezte drámaian. -- Múltadat állandóan meg kell újítanod
azzal, hogy minden tettedet elmeséled szüleidnek, rokonaidnak, barátaidnak. Ha
viszont nincs múltad, nincs szükség magyarázatra; senki sem haragszik a
cselekedeteid miatt, senki sem csalódik benned. És ami a legfontosabb, senki sem
köt gúzsba a gondolataival.

Hirtelen megvilágosodott bennem az elképzelés. Magam is majdnem eljutottam már
erre a gondolatra, de sohasem vizsgáltam meg alaposabban. A múlt hiánya valóban
csalogató fogalom volt, legalábbis értelmem számára. Ám fenyegető, rossz szájízt
adó magányosságot éreztem tőle. Vágytam rá, hogy érzéseimet megbeszéljem don
Juannal, de visszatartottam magamat. Volt valami borzasztóan ellentmondó a
helyzetben. Nevetségesnek éreztem, hogy világnézeti vitába keveredjem egy vén
indiánnal, aki nyilvánvalóan nem elég ,,művelt'' egy egyetemi hallgatóhoz képest.
Don Juan valahogy elterelte a beszélgetést eredeti szándékomtól, attól, hogy
megtudakoljam a leszármazását.

-- Nem tudom, hogy lyukadtunk ki ide -- mondtam. -- Hiszen én csak egy pár nevet
szerettem volna beírni a táblázataimba.

-- Borzasztó egyszerűen -- felelte. -- Úgy lyukadtunk ki ide, hogy azt mondtam,
tiszta baromság a múltjáról kérdezni valakit.

Hangja határozott volt. Úgy éreztem, úgysem fog engedni, más irányból
próbálkoztam hát.

-- A jakik szokása, hogy eltüntessék múltjukat? -- kérdeztem.

-- Az én szokásom.

-- És hol tanultad?

-- Életem során.

-- Apád tanított rá?

-- Nem. Mondjuk, hogy magamtól jöttem rá, és most elárulom neked a titkát, hogy
ne kelljen üres kézzel hazamenned.

Mindezt elhalkult hangon, drámai módon suttogta. E színpadias fogás
megnevettetett. El kellett ismernem, hogy remekül csinálja. Keresztülfutott az
agyamon, hogy született színésszel hozott össze a sors.

-- Írd le! -- mondta atyáskodva. -- Miért is ne? Úgy tűnik, nyugodtabb vagy, ha
írsz.

Ránéztem, s szemem bizonyára elárulta zavaromat. Combját csapkodta és igen
jóízűen nevetett.

-- Legjobb teljesen eltörölni a múltat -- mondta lassan, mintha időt hagyna,
hogy ügyes-bajos módszeremmel leírhassam --, mert ez megszabadít mások terhelő
gondolataitól.

Nem akartam elhinni, hogy valóságosan kiejtette ezt a száján. Egy pillanatig
igen nagy zavarban voltam. Arcomról leolvashatta belső összekuszáltságomat, és
tüstént fel is használta.

-- Vegyünk például téged -- folytatta. -- Ebben a pillanatban azt sem tudod, fiú
vagy-e vagy lány. Éspedig azért nem, mert én megszabadultam a múltamtól.
Apránként ködöt keltettem magam és az életem körül. És most senki sem tudja, ki
vagyok és mit csinálok.

-- De, de te magad csak tudod, hogy ki vagy, igaz? -- vágtam közbe.

-- Hát abban biztos lehetsz... hogy nem! -- vágta ki és meglepődött ábrázatom
láttán a földön hengergett kacagtában.

Elég hosszú szünetet tartott, hogy azt higgyem, igent mond majd. Ezt a választ
vártam hát, és csele fenyegető volt. Komolyan megijedtem.

-- Ezt a kis titkot adom ma neked -- mondta halkan. -- Senki sem ismeri a
múltamat. Senki sem tudja, ki vagyok és mit csinálok. Még én magam sem.

Bandzsított. Nem rám nézett, hanem a jobb vállam mögé. Törökülésben ült, egyenes
háttal, és mégis olyan lazának tűnt. E pillanatban maga volt a megtestesült
ádázság. Indián főnöknek képzeltem, a gyermekkorom romantikus határvidéki
történeteiben szereplő ,,rézbőrű'' harcosnak. Romantikus érzületem elragadott és a
legalattomosabb kettősségben találtam magam. Őszintén elmondhattam, hogy nagyon
kedvelem, és egyben azt is kijelenthettem, hogy halálosan félek tőle.

Furcsa bámulása még egy hosszú pillanatig folytatódott.

-- Honnan tudhatnám, ki vagyok, mikor ez mind vagyok? -- mutatott körbe fejével
a tájon. Majd rám pillantott és elmosolyodott.

-- Apránként ködöt kell teremtened magad körül; mindent el kell tüntetned
körülötted, és végül semmi sem lesz biztos, semmi sem lesz valódi. Most az a baj
veled, hogy túlságosan valódi vagy. Túl valódiak a cselekedeteid, túl valódiak a
hangulataid. Ne vegyél mindent olyan biztosra! El kell kezdened eltüntetned
önmagadat.

-- Minek? -- kérdeztem dühösen.

Ekkor jöttem rá, hogy elő akarja írni számomra a helyes viselkedést. Mindig is
elvesztettem a türelmemet, amikor valaki előírta, hogy mit tegyek. Az utasítás
puszta gondolatától is menten védekezni kezdtem.

-- Azt mondtad, szeretnéd megismerni a növényeket -- mondta higgadtan. -- Csak
úgy ingyen gondoltad? Szerinted mi történik közöttünk? Megegyeztünk, hogy
kérdezhetsz, én pedig elmondom, amit tudok. Ha ez nem tetszik, nincs több
mondanivalónk egymásnak.

Rettenetes egyenességétől durcás érzésem támadt, s kelletlenül beismertem, hogy
igaza van.

-- Hadd fogalmazzam meg így -- folytatta: -- Ha a növényeket akarod megismerni,
de semmit nem lehet róluk mondani, más dolgokat kell tenned. Egyebek között el
kell tüntetned a múltadat.

-- Hogyan? -- kérdeztem.

-- Kezdd egyszerű dolgokkal, például ne áruld el, hogy valójában mit csinálsz!
Aztán el kell távolodnod mindenkitől, aki jól ismer. Így ködöt teremthetsz magad
körül.

-- De hát ez képtelenség! -- tiltakoztam. -- Miért ne tudják meg az emberek,
hogy ki vagyok? Mi abban a rossz?

-- Az benne a rossz, hogy amint megismernek, a szokásos tulajdonságaidat várják
el tőled, és attól kezdve nem tudsz szabadulni gondolataik szorításából. Ami
engem illet, én az ismeretlenség teljes szabadságát szeretem. Senki, de senki
nem ismer olyan tökéletes bizonyossággal, amilyennel például téged.

-- De ez hazugság volna.

-- Engem nem foglalkoztat, hogy mi hazugság, és mi igazság -- válaszolta
szigorúan. -- A hazugság csak akkor hazugság, ha van múltunk.

Azzal érveltem, hogy nem szívesen vezetem félre szándékosan az embereket és
titokzatoskodni sem szeretek.

-- Amúgy is félrevezethetsz mindenkit -- válaszolta erre.

Az öreg életem egyik fájó pontjára tapintott. Nem kérdeztem meg szavai értelmét,
sem azt, honnan tudja, hogy állandóan félrevezetem az embereket. Védekezésül
egyszerűen magyarázkodni kezdtem. Elmondtam, mennyire rosszul esik, hogy
családtagjaim és barátaim megbízhatatlannak tartanak, holott a valóságban
életemben nem jött ki a számon hazugság.

-- Mindig is értettél a hazudozáshoz -- mondta. -- Csak nem tudtad, miért
hazudj. Most tudod.

Tiltakoztam.

-- Hát nem látod, mennyire elegem van abból, hogy megbízhatatlannak tartanak? --
kérdeztem.

-- De hiszen tényleg megbízhatatlan vagy! -- válaszolta meggyőződéssel.

-- Nem vagyok, a rohadt életbe is! -- törtem ki.

Dühömre nemhogy elkomolyodott volna, de hisztérikus kacagásba kezdett. Nagyon
haragudtam rá az elbizakodottsága miatt. Sajnos, ami engem illet, igaza volt.

Egy idő múlva megnyugodtam, ő pedig folytatta a mondókáját.

-- Ha valakinek nincs múltja -- magyarázta --, semmit sem lehet hazugságnak
venni, amit mond. Neked az a bajod, hogy muszáj mindenkinek mindent kitálalnod,
közben pedig szeretnéd megtartani cselekedeteid üdeségét és újdonságát. És
miután mindent elmagyaráztál, amit csinálsz, nem marad semmi izgalmas. Ekkor
elkezdesz hazudni.

Elképedtem azon, hogy mibe torkollott beszélgetésünk. Minden részletet leírtam,
amennyire tudtam, és csak arra figyeltem, amit mond. Nem gondolkodtam el, hogy a
mondottakat összevessem előítéleteimmel, vagy megpróbáljam kitalálni az
értelmüket.

-- Mostantól kezdve -- jelentette ki -- csak annyit szabad mutatnod az
embereknek magadból, amennyit akarsz. Sohase mondd el nekik, hogyan jutottál
oda!

-- De hát én képtelen vagyok titkot tartani! -- jelentettem ki hevesen. -- Semmi
hasznát nem veszem annak, amit javasolsz.

-- Akkor változz meg! -- mondta kurtán, és szeme ádázul megvillant.

Furcsa vadállatnak tűnt így. Pedig milyen következetesek voltak a gondolatai, és
milyen jól fejezte ki magát! Ingerültségem bosszús zavarrá vált.

-- Tudod -- folytatta -- csak két lehetőségünk van. Vagy biztosnak és
valóságosnak veszünk mindent, vagy nem. Ha az elsőt választjuk, halálra fog
untatni a világ és saját magunk. Ha a másik útra lépünk és eltüntetjük a
múltunkat, ködöt teremtünk magunk körül. Ebben a nagyon izgalmas, titokzatos
állapotban senki sem tudja majd, melyik bokorból ugrik ki a nyúl, még magunk
sem.

Fenntartottam nézetemet, amely szerint a múlt eltüntetésétől csak a
bizonytalanságunk növekedne.

-- Amikor semmi sem biztos, éberek vagyunk, és mindig ugrásra készen állunk --
mondta. -- Izgalmasabb nem tudni, melyik bokorban lapul a nyúl, mint úgy
viselkedni, mintha mindent tudnánk.

Ezután nagyon sokáig nem szólt egy szót sem; talán egy óra is eltelt teljes
csendben. Nem tudtam, mit kérdezzek. Végül felkelt és megkért, hogy vigyem be
kocsival a közeli kisvárosba.

Nem tudtam, hogy miért, de beszélgetésünk kimerített. Alhatnékom volt. Don Juan
arra kért, hogy álljak meg és azt mondta, ha pihenni akarok, másszam fel az
útszéli dombocska lapos tetejére, és fejemmel kelet felé feküdjek hasra.

Sürgősnek tűnt neki. Nem akartam vitázni, vagy talán még beszélni is fáradt
voltam. Felmásztam a dombra és úgy tettem, ahogy mondta.

Csak két-három percet aludtam, de ez elég volt erőm visszanyeréséhez.

Bementünk a városka központjába, s itt kérte, hogy álljak meg.

-- Gyere el újból! -- mondta kiszállás közben. -- Feltétlenül gyere el!

{CHAPTER HARMADIK FEJEZET :: Megszabadulás fontosságunk érzetétől}

Lehetőségem adódott arra, hogy megbeszéljem két előző, don Juannál tett
látogatásomat azzal az ismerősömmel, aki összehozott bennünket. Őszerinte csak
az időmet pocsékolom. Minden részletében elmondtam neki beszélgetéseinket. Úgy
vélte, túlzok és romantikus fényben tüntetek fel egy ostoba, elmaradott
vénséget.

Eszem ágában sem volt romantikusnak tekinteni ezt a lehetetlen öregembert.
Őszintén úgy éreztem, iránta táplált rokonszenvemet erősen kikezdte az, ahogy
személyiségemet bírálta. Ám el kellett ismernem, hogy logikája mindig
kristálytiszta volt, bírálata pedig találó és szóról szóra igaz.

Kétségek közt találtam magam, melynek veleje a következő volt: nem voltam
hajlandó elfogadni, hogy don Juan nagyon is képes szétrombolni mindazt, amit
magától értetődőnek tartottam a világról; ugyanakkor arra sem hajlottam, hogy
egyetértsek barátommal, aki szerint ,,a vén indián gyagya''.

Úgy éreztem, feltétlenül meg kell látogatnom még egyszer, mielőtt ezt
eldönteném.

{PARAGRAPH 1960. december 28. Szerda}

Amint megérkeztem don Juan házához, elvitt sétálni a bozótosba. Rá sem nézett a
zacskó élelmiszerre, amit hoztam neki. Úgy tűnt, már várt rám.

Órákig jártunk. Nem gyűjtött, és nekem sem mutatott növényt. Megtanított viszont
egyfajta ,,helyes járásmódra''. Azt mondta, ujjaimat lazán görbítsem be járás
közben; ettől jobban oda tudok figyelni a gyalogútra és a környezetre. Azt
mondta, szokásos járásmódom legyengít, és nem szabad semmit kézben cipelni. Ha
vinni kell valamit, tegyük hátizsákba vagy bármiféle batyuba, válltáskába.
Véleménye szerint azzal, hogy kezünket bizonyos helyzetbe kényszerítjük, nagyobb
lesz az állóképességünk és teljesebb a tudatunk.

Nem láttam értelmét a vitatkozásnak, begörbítettem hát ujjaimat úgy, ahogy
mondta, és így folytattam utamat. Egyáltalán nem változott sem a tudatom, sem az
állóképességem.

Délelőtt indultunk el, és dél körül megálltunk pihenni. Izzadt voltam és inni
akartam a kulacsomból, de don Juan megállított és azt mondta, hogy jobb csak egy
kis kortyot inni egyszerre. Egy kis sárgás bokorról vágott le néhány levelet,
majd rágni kezdte őket. Nekem is adott, és megjegyezte, hogy ez a levél kiváló,
és ha lassan rágom, szomjam elmúlik. Nem múlt el, de rossz sem volt a levél.

Mintha olvasott volna a gondolataimban, elmagyarázta, hogy azért nem érzem a
,,helyes járásmód'' és a levélrágás jótékony hatását, mert fiatal vagyok, erős, a
testem kissé ostoba, és nem vesz észre semmit.

Nevetett. Én nem voltam vidám hangulatban, és úgy látszott ez még jobban
szórakoztatja. Helyesbítette előző kijelentését, és azt mondta, testem
tulajdonképpen nem is ostoba, hanem inkább szunnyad.

Ebben a pillanatban óriási varjú repült el károgva, éppen felettünk.
Összerezzentem, majd elnevettem magam. Úgy gondoltam, a helyzet mulatságos, de
don Juan legnagyobb meglepetésemre erőteljesen megrázta a karomat és csendre
intett. Rendkívül komoly kifejezés ült az arcán.

-- Ez nem tréfa -- mondta, mintha tudnám, hogy miről van szó. Magyarázatot
kértem. Közöltem vele, nem értem, miért dühödött fel nevetésemen, amikor a
múltkor együtt nevettünk a kávéfőzőn. -- Amit most láttál, nem csupán varjú
volt! -- mondta jelentőségteljesen.

-- De varjú volt, láttam! -- kötöttem az ebet a karóhoz.

-- Semmit sem láttál, te ostoba! -- horkant rám.

Nem tettem semmit, amitől ilyen gorombának kellett volna lennie. Közöltem vele,
hogy nem szívesen mérgesítem fel az embereket, és talán jobb lenne elmennem,
hiszen úgy látszik, nincs hangulata társasághoz.

Ezt kitörő kacagással fogadta, mintha bohóctréfát adtam volna elő. Ettől tovább
nőtt bosszúságom és szégyenérzetem.

-- Igen erőszakos vagy -- jegyezte meg csak úgy mellékesen. -- Túlságosan
komolyan veszed magad.

-- És te talán nem? -- vágtam közbe. -- Te nem vetted komolyan magad, amikor
dühös lettél rám?

Azt válaszolta, távol állt tőle, hogy dühös legyen rám. Áthatóan tekintett rám.

-- Amit láttál, nem a világ egyetértése volt -- mondta. -- A varjak repülése és
károgása sohasem helyeslés. Ez jel volt!

-- Minek a jele?

-- Nagyon fontos jelzés rólad -- válaszolta rejtélyesen.

Ebben a szempillantásban a szél lábunkhoz vetett egy száraz gallyat.

-- Ez viszont helyeslés volt! -- kiáltotta, csillogó szemmel nézett rám, és
mélyről jövő nevetésben tört ki.

Úgy éreztem, kötekszik velem. Menet közben talál ki szabályokat ebben a furcsa
játékban, így ő nevethet, én pedig nem. Ismét fellángolt a bosszúságom és
elmondtam neki, amit gondoltam.

Egyáltalán nem lett mérges, nem sértődött meg. Ismét nevetett és ez még jobban
bántott. Úgy tűnt, hogy szándékosan megszégyenít. Ott helyben döntöttem, hogy
elegem volt a ,,terepmunkából''.

Felálltam és közöltem, hogy vissza akarok menni a házához, mert indulnom kell
Los Angelesbe.

-- Ülj le! -- parancsolt rám. -- Olyan könnyen megsértődsz, mint egy vénasszony.
Nem mehetsz el, mert még nem végeztünk.

Nagyon dühös voltam rá. Beképzelt alaknak gondoltam. Elkezdett énekelni egy
együgyű mexikói népdalt. Nyilvánvalóan valami népszerű énekest utánozott. Egyes
szótagokat elnyújtott, másokat elnyelt, és fölöttébb mókássá változtatta a dalt.
Olyan kacagtató volt, hogy végül nevetnem kellett.

-- Látod, te nevetsz ezen az együgyű nótán -- mondta. -- De az énekes és azok,
akik fizetnek, hogy hallgathassák, nem nevetnek. Ők komolynak tartják.

-- Mit akarsz ezzel mondani? -- kérdeztem.

Azt hittem, szándékosan hozta fel ezt a példát, és azt akarja vele mondani, hogy
éppúgy nevettem a varjún, és nem vettem komolyan, amint a dalt sem. De ismét
meglepett. Azt mondta, olyan vagyok, mint az énekes és azok, akik kedvelik
dalait. Öntelt vagyok, és halálosan komolyan veszek valamit, amire ép ésszel rá
sem szabadna hederítenie senkinek.

Majd megismételt mindent, amit a növények megismeréséről mondott, mintha fel
akarná frissíteni emlékezetemet. Erősen hangsúlyozta: ha valóban tanulni akarok,
viselkedésem nagy részét át kell alakítanom.

Dühöm nőttön-nőtt, végül már írni is csak a legnagyobb önuralommal tudtam.

-- Túl komolyan veszed magad -- mondta lassan. -- Rohadtul fontos vagy a saját
fejedben. Ezt meg kell változtatni! Olyan átkozottul fontos vagy, hogy úgy
érzed, jogod van bosszankodni mindenen. Olyan átkozottul fontos vagy, hogy
egyszerűen elmehetsz, ha nem a te szád íze szerint alakulnak a dolgok. Biztos
azt hiszed, ez jellemesség. Micsoda baromság! Gyenge vagy és felfuvalkodott.

Tiltakozni akartam, de nem engedett. Felhívta a figyelmemet arra, hogy életem
során soha semmit sem fejeztem be amiatt az aránytalan fontosság miatt, amit
önmagamnak tulajdonítok.

Elhűltem biztonságán, amellyel megállapította ezeket. Mind igaz volt, és ettől
nem csak dühösnek, de fenyegetettnek is éreztem magam.

-- Önmagunk fontosságának érzésétől szintén meg kell szabadulnunk, akárcsak a
múltunktól -- mondta drámai hangon. Eszemben sem volt vitázni vele. Nyilvánvaló
volt, hogy óriási hátrányban vagyok: ő nem hajlandó visszamenni, ameddig be nem
fejezte, én pedig nem tudom az utat. Ott kell maradnom vele.

Hirtelen furcsa mozdulatot tett. Mintha szimatolta volna a levegőt maga körül,
feje pedig enyhén, ütemesen rázkódott. Különös éberség költözött bele.
Megfordult, és döbbenetteljes kíváncsisággal meredt rám. Szeme fel-le pásztázta
a testemet, mintha valami keresne; ezután hirtelen felállt, és sebesen elindult.
Szinte szaladt, én pedig követtem. Csaknem egy órán át iramodott előre.

Végül megállt egy köves dombon, és leültünk egy bokor árnyékában. Teljesen
elfáradtam a loholásban, bár kedvem megjavult. Furcsamód megváltoztam. Szinte
mámort éreztem, pedig vitánk után, mielőtt elkezdtünk loholni, szörnyen dühös
voltam rá.

-- Nagyon fura -- mondtam -- de remekül érzem magam!

A távolból hallottam egy varjú károgását. Jobb füléhez emelte ujját és
mosolygott.

-- Ez jel volt -- mondta.

Kisebbfajta kő gördült lefelé a domboldalon, majd belecsattant a bozótba.

Hangosan nevetett, és ujjával a hang irányába mutatott. -- Ez pedig egyetértés.

Aztán megkérdezte, akarok-e beszélni az önérzetemről. Nevettem. Dühöm oly
messzinek látszott. Fel nem tudtam fogni, hogy lehettem rá olyan mérges.

-- Nem értem, mi történik velem -- vallottam be. -- Feldühödtem, most meg nem
tudom, miért nem vagyok már dühös.

-- A körülöttünk lévő világ rendkívül titokzatos -- szólt. -- Nem könnyen fedi
fel a titkait.

Tetszettek rejtélyes kijelentései. Kihívók voltak és titokzatosak. Nem tudtam
eldönteni, tele vannak-e titkos jelentéssel, vagy merő értelmetlenségek.

-- Ha valaha errefelé jársz -- mondta --, maradj távol attól a köves dombtól,
ahol az előbb megálltunk. Nagy ívben kerüld el!

-- Miért? Mi baj van vele?

-- Most nincs itt az ideje, hogy elmagyarázzam -- mondta. -- Most a fontosság
elvesztésével foglalkozunk. Amíg azt érzed, hogy te vagy a legfontosabb a
világon, nem tudod kellően értékelni a környező világ csodálatosságát. Olyan
vagy, mint a szemellenzős ló csak magadat látod, minden mástól elkülönülve.

Egy pillanatig vizsgálva nézett rám.

-- Beszélek egy kicsit a barátocskámmal -- mutatott egy kicsiny növényre.

Letérdelt előtte, simogatni kezdte és beszélt hozzá. Először nem értettem, amit
mond, de aztán spanyolra váltott. Egy darabig idétlenségeket gügyögött, majd
felállt.

-- Mindegy, mit mondunk a növénynek -- jelentette ki. -- Akár ki is találhatunk
szavakat; a lényeg az, hogy szeressük és egyenlőként viszonyuljunk hozzá.

Elmagyarázta, hogy a növények gyűjtőjének bocsánatot kell kérnie tőlük,
valahányszor leszedi őket, és biztosítania kell őket arról, hogy egyszer saját
teste szolgál majd nekik táplálékul.

-- Így, mindent beszámítva, egyenlők vagyunk a növényekkel -- mondta. -- Sem ők,
sem pedig mi nem vagyunk sem fontosabbak, sem kevésbé fontosak.

-- Na, szólj a növénykéhez! -- szólított fel. -- Mondd el neki, hogy már nem
érzed magad fontosnak!

Még le is térdeltem a növény elé, de arra már nem bírtam rávenni magam, hogy
beszéljek hozzá. Nevetségesnek éreztem magam és vihorásztam. De dühös nem
voltam.

Don Juan megveregette a hátam, és azt mondta, ez is valami, legalább a mérgemen
uralkodtam.

-- Mától kezdve beszélj a növénykékhez -- mondta. -- Beszélj, amíg csak teljesen
el nem megy a fontosságod érzete. Addig beszélj hozzájuk, amíg mások előtt is
tudsz majd. Menj el azokhoz a buckákhoz, és gyakorold magadban!

Megkérdeztem, hogy elég-e némán, magamban szólni a növényekhez. Nevetett és
megveregette a fejem búbját.

-- Nem! Hangosan és érthetően kell beszélned hozzájuk, ha azt akarod, hogy
válaszoljanak.

A kijelölt részre mentem, és magamban nevettem különcségén. Még meg is próbáltam
beszélni a növénnyel, de elhatalmasodott rajtam a nevetségesség érzése. Kellő
hosszúságúnak tűnő várakozás után visszatértem don Juanhoz. Biztos voltam benne,
hogy tudja, nem beszéltem a növényekkel.

Nem nézett rám. Jelezte, hogy üljek le mellé.

-- Nézz figyelmesen! -- szólt. -- Beszélgetni fogok egy kicsit a barátocskámmal.

Letérdelt egy kis növény elé, és néhány percig élénken gesztikulálva beszélt és
nevetgélt.

Nekem úgy tűnt, mint aki eszét vesztette.

-- Ez a növényke azt üzeni neked, hogy jó eledel -- kelt fel. -- Azt mondja, egy
maréknyitól egészséges marad az ember. Meg azt is, hogy egy csomó nő ott --
azzal a mintegy száz méterre lévő domboldalra mutatott. -- Nézzük meg, igaz-e!

Mulattam színészkedésén. Bizonyos voltam, hogy találunk majd növényt, hiszen úgy
ismerte a területet, mint a tenyerét, és tudta, hol vannak az ehető- és a
gyógynövények.

Félig viccelődve megkérdeztem, hogy ezt is a növény mondta-e az imént. Megállt,
hitetlenkedve vizsgált szemével, és megrázta a fejét.

-- Ha! -- nevetett. -- Okoskodásodtól butább vagy, mint gondoltam volna. Hogy
mondhatná el most a növényke azt, amit világéletemben tudtam?

Majd elmagyarázta, hogy a növény tulajdonságait mindig is ismerte, az iménti
példány csupán annyit közölt vele, hogy a mutatott területen nő belőle egy
csomó, és ezt nekem is elmondhatja.

A domboldalon egész seregnyit találtam belőle. Nevetni akartam, de don Juan nem
hagyott rá időt. Arra kért, hogy mondjak köszönetet a növényeknek. Pokolian
feszélyezett a helyzet, és nem bírtam rávenni magam erre.

Jóságosan mosolygott, és újabb rejtélyes kijelentést tett. Háromszor-négyszer is
elismételte, mintha időt adna, hogy kitaláljam a jelentését:

-- A környező világ rendkívül titokzatos. És az emberek nem különbek semminél.
Ha egy növényke bőkezű velünk, köszönetet kell mondanunk neki, különben talán
nem enged tovább!

Közben úgy nézett rám, hogy a hideg futott végig a hátamon. Sietve a növények
fölé hajoltam, és hangosan azt mondtam: ,,köszönöm!''

Don Juan visszafojtottan, csendesen nevetett.

Még egy órát jártunk, majd visszafelé indultunk a házához.

Egyszer lemaradtam, és neki várnia kellett rám. Megnézte, hogy begörbítettem-e
az ujjamat, és látta, hogy nem. Parancsolóan kijelentette, ha vele megyek,
figyelnem és utánoznom kell a mozdulatait, különben ne is menjek.

-- Nem várhatok rád, mint egy gyerekre! -- korholt.

Ettől előtört belőlem a szégyen és hitetlenkedés. Miképp lehet, hogy egy ilyen
öreg ennyivel jobban bírja a járást nálam? Eddig edzettnek és erősnek hittem
magam, neki pedig valóságosan meg kellett állnia, hogy utolérhessem. Amint
begörbítettem az ujjaimat, furcsamód minden erőfeszítés nélkül képes voltam
tartani hatalmas iramát. Sőt, néha úgy éreztem, hogy a kezem húz előre.

Mámoros érzés töltött el. Jó érzés volt céltalanul kóborolni a furcsa vén
indiánnal. Beszélni kezdtem. Többször is megkértem, hogy mutasson pejot-növényt.
Rámnézett, de egy szót sem szólt.

{CHAPTER NEGYEDIK FEJEZET :: A tanácsadó halál}

{PARAGRAPH 1961. január 25. Szerda}

-- Beavatsz majd egyszer a pejot titkaiba? -- kérdeztem.

Don Juan nem válaszolt, csak -- mint már azelőtt is -- nézett rám, mintha bolond
lennék.

Már többször kértem erre, és minden alkalommal összehúzott szemöldökkel rázta a
fejét. Nem volt ez sem helyeslés, sem tagadás, inkább reménytelenséget és
hitetlenkedést fejezett ki.

Hirtelen felállt. Addig a földön ültünk a háza előtt. Feje szinte
észrevehetetlen mozdulatával jelezte, hogy kövessem.

Dél felé indultunk a bozótosban. Menet közben többször ismételte, hogy tudatában
kell lennem fontosságérzetem és múltam haszontalanságának.

-- A barátaidtól -- fordult hirtelen hozzám --, akiket régen ismersz, sürgősen
meg kell szabadulnod.

Szerintem ez őrültség volt, erősködése pedig bolondság, de nem válaszoltam.
Rámsandított és nevetni kezdett.

Hosszú járás után megálltunk. Már éppen leültem volna pihenni, de felszólított,
hogy menjek odébb vagy húsz méterrel, aztán erős, tiszta hangon szólítsam meg a
növényeket. Kellemetlen nyugtalanság kerített hatalmába. Fura parancsai
túllépték az elviselhetőség határát. Ismét elmondtam neki, hogy nem tudok a
növényekkel beszélni, mert nevetségesnek érzem. Erre csak azt felelte, hogy
fontosságérzetem elképesztő méretű. Úgy látszott, hirtelen döntésre jutott. Azt
mondta, ne próbáljak addig a növényekhez szólni, amíg könnyűnek és
természetesnek nem érzem.

-- Meg akarod ismerni őket, de dolgozni nem akarsz -- gyanúsított. -- Mégis,
hogy gondolod?

Elmagyaráztam, hogy valódi információt akarok a növények alkalmazásáról, ezért
kértem a segítségét. Hiszen még fizetséget is ajánlottam idejéért és
erőfeszítéséért.

-- Fogadd el a pénzt! -- szólítottam fel. -- Úgy mindkettőnkben jobb érzés
lenne. Akkor bármit kérdezhetnék, mert nekem dolgoznál, és fizetést kapnál. Mi a
véleményed?

Megvetően nézett rám. Erős fújással megrezegtette alsó ajkát és nyelvét, ami így
gusztustalan hangot adott.

-- Ezt gondolom róla! -- mondta, és hisztérikusan felkacagott az arcomon nyilván
tükröződő tökéletes elképedés láttán. Nyilvánvaló volt számomra, hogy nem
könnyen tudnék vele megküzdeni. Kora ellenére kicsattant az élettől,
hihetetlenül erős volt. Azelőtt azt hittem, hogy ilyen idős lévén ő lesz a
tökéletes adatközlő. Azt mondták, hogy az öregekből válik a legjobb adatközlő,
hiszen csak a beszédhez van elég erejük. Ám don Juan pocsék alany volt.
Kezelhetetlennek, veszélyesnek éreztem. Igaza volt annak az ismerősömnek, aki
bemutatott minket egymásnak. Különc volt az öreg indián, és bár nem volt majdnem
mindig kiütve, ahogy ismerősöm állította, még rosszabb volt. Bolond. Ismét a már
azelőtt is átélt borzasztó kétkedést és aggódást éreztem. Pedig azt hittem,
sikerült legyőznöm ezt. Egyáltalán nem volt nehéz rávennem magamat, hogy ismét
meglátogassam. De amikor rájöttem, hogy szeretek vele lenni, szeget ütött
fejembe a gondolat, hogy talán kissé bolond vagyok magam is. Erős benyomást tett
rám az a meggyőződése, amely szerint önmagam fontossága akadály. De úgy
látszott, mindez csupán szellemi kaland; amint szembe kerültem különös
cselekedeteivel, nyugtalan lettem és elkívánkoztam.

-- Azt hiszem, annyira mások vagyunk, hogy képtelenek leszünk kijönni egymással
-- mondtam.

-- Egyikünknek meg kell változnia -- mondta a földre meredve. -- És tudod,
kinek.

Dúdolni kezdett egy mexikói népdalt, majd hirtelen felemelte a fejét, és rám
nézett. Szeme ádáz volt, izzó. El akartam fordítani a fejemet vagy becsukni a
szememet, de legnagyobb ámulatomra nem tudtam elszakadni tekintetétől.

Megkérte, hogy meséljem el, mit láttam a szemében.

-- Semmit -- mondtam, de ragaszkodott hozzá, hogy öntsem szavakba, mire ébreszt
rá a szeme. Nagy küzdelemmel próbáltam megértetni vele, hogy egyedül a
szégyenkezést ébresztette fel bennem a szeme, és nézése nagyon kellemetlen.

Nem engedett el. Egyenletesen meredt rám továbbra is. Nézése nem volt
kifejezetten fenyegető, sem rosszindulatú; inkább titokzatos és egyben
kellemetlen.

Megkérdezte, nem emlékeztet-e egy madárra.

-- Madárra? -- kiáltottam csodálkozva.

Gyerekmódra kuncogott, és elfordította a tekintetét.

-- Arra -- mondta halkan. -- Egy madárra, mégpedig nagyon fura madárra!

Ismét rám szegezte a pillantását és parancsba adta, hogy emlékezzem vissza.
Rendkívüli meggyőződéssel állította, hogy ,,tudja'', láttam már ezt a nézést.

Ebben a pillanatban úgy éreztem, ahányszor kinyitja a száját, őszinte szándékom
ellenére fel akar idegesíteni. Nyílt ellenszegüléssel meredtem vissza rá. Ám
nemhogy feldühödött volna, de nevetni kezdett. Combjára csapott és
felkurjantott, mintha vadlovat ülne meg. Majd elkomolyodott és közölte, hogy
fölöttébb fontos abbahagynom az ellenkezést, és visszaemlékeznem arra a furcsa
madárra, amelyet említett.

-- Nézz a szemembe! -- szólított fel.

Szeme egész különlegesen ádáz volt. Valamit éreztem tőle, és ez valóban
emlékeztetett valamire, de nem tudtam biztosan, mire. Tűnődtem rajta egy
pillanatig, aztán hirtelen rájöttem: nem a szeme, nem is a feje alakja, hanem a
tekintetéből áradó hideg ádázság emlékeztet a sólyom nézésére. A felismerésnek e
pillanatában fejét félre tartva nézett rám, és egy pillanatig teljes zűrzavar
volt bennem. Úgy tűnt, mintha nem don Juan vonásait láttam volna, hanem egy
sólyomét. A kép túl gyorsan szétfoszlott, én pedig túl zaklatott voltam, hogy
jobban megfigyeljem.

Nagyon izgatottan mondtam, hogy esküdni mernék, sólyom vonásait láttam az arcán.
Erre ismét nevetésrohamot kapott.

Láttam már a sólymok nézését. Fiúkoromban vadásztam rájuk és nagyapám véleménye
szerint ügyes voltam. Leghorn-csirkéket tartott és a sólymok károsították a
gazdaságot. Sólymot lőni nem csak hasznos volt, de ,,helyénvaló'' is. Szemük
ádázsága évekig kísértett, csak oly messze volt a múltban, hogy eddig a
pillanatig minden efféle emlékem kitörlődött.

-- Valaha vadásztam sólyomra -- mondtam.

-- Tudom -- válaszolta don Juan, mint aki egyszerű tényt közöl. A hangjában lévő
bizonyosságtól nevetni kezdtem. Még ilyen arcátlan alakot! Van képe úgy tenni,
mintha tudná, hogy annak idején sólyomra vadásztam! Rendkívül mély lenézést
éreztem iránta.

-- Miért mérgelődsz úgy fel? -- kérdezte őszinte törődéssel a hangjában.

Nem tudtam.

Ezután igen szokatlan módon kezdett vallatni. Azt kérte, nézzek ismét rá, és
meséljek a ,,nagyon fura madárról'', amelyre emlékeztet. Küzdöttem ellene, és
lenézésből azt feleltem, hogy nincs mit mondanom. De aztán meg kellett
kérdeznem, miért mondta, hogy tud a sólyomvadász múltamról. Válasz helyett ismét
a viselkedésemről kezdett beszélni. Azt mondta, heves vagyok, és néha minden
semmiségtől ,,habzik a szám''. Tiltakoztam. Mindig is barátságosnak, jó
természetűnek tartottam magam. Azt mondtam, az ő hibája volt; váratlan szavaival
és tetteivel kihúzta alólam a szőnyeget.

-- Honnan ered a dühöd? -- kérdezte.

Megvizsgáltam érzéseimet és reakcióimat. Valóban semmi okom nem volt arra, hogy
dühös legyek rá.

Ismét felszólított, hogy nézzek rá és meséljek a ,,különös sólyomról''. Ezúttal
más szóval élt; az előbb ,,nagyon fura madarat'' mondott, most pedig ,,különös
sólymot''. A szócsere jól jelezte hangulatom változását. Hirtelen elszomorodtam.

Szemét résnyire szűkítette, és túlságosan is drámai hangon nyilatkoztatta ki,
hogy nagyon különös sólymot ,,lát''. Háromszor ismételte el ezt, mintha valósággal
ott látná maga előtt.

-- Nem emlékszel rá? -- kérdezte. Semmi ilyesmire nem emlékeztem.

-- Mi a különös a sólyomban? -- kérdeztem.

-- Ezt neked kell megmondanod -- válaszolt.

Továbbra is állítottam, hogy nem tudom, miről beszél, így nem mondhatok róla
semmit.

-- Ne velem küzdj! -- mondta. -- A nehézkességedet győzd le, és emlékezz vissza!

Egy pillanatig komolyan erőlködtem, hogy kiigazodjam rajta. Eszembe sem jutott,
hogy ennyi erővel visszaemlékezni is megpróbálhatnék.

-- Egy időben sok madár volt körülötted -- mondta, mintha segíteni akarna.

Valóban, gyermekkoromban tanyán laktam, és több száz madarat lőttem le.

Azt mondta, hogy ebben az esetben nem lehet nehéz visszaemlékeznem a furcsákra.

Szemében kérdéssel nézett rám, mintha az utolsó segítséget is megadta volna.

-- Olyan sok madárra vadásztam -- mondtam. -- Még csak nem is dereng róluk
semmi.

-- Ez a madár különleges -- válaszolta szinte suttogva. -- Ez sólyom.

Megint azon kezdtem morfondírozni, hogy mit akarhat. Ugrat? Netán komolyan
gondolja? Hosszú idő után ismét felszólított, hogy idézzem fel a madarat. Úgy
éreztem, nincs értelme azzal próbálkoznom, hogy véget vessek a játékának; más
nem maradt, mint hogy beszálljak.

-- Olyan sólyomra gondolsz, amire vadásztam? -- kérdeztem.

-- Olyanra -- suttogta behunyt szemmel.

-- Akkor ez még gyerekkoromban történt?

-- Akkor.

-- De azt mondtad, hogy most látod magad előtt a sólymot!

-- Látom!

-- Mit akarsz tőlem?

-- Emlékeztetni akarlak.

-- Mire, az isten szerelmére?!

-- Egy szélsebes sólyomra -- nézett a szemembe. Azt hittem, eláll a szívverésem.

-- Nézz rám! -- utasított.

De már nem néztem sehova. Hangja távoli neszként érkezett hozzám. Rendkívüli
visszaemlékezés kerített hatalmába. A fehér sólyom!

Nagyapám dühkitörésével kezdődött az egész, miután Leghorn csibéit megszámolta.
A csirkék elszomorítóan egyenletes ütemben tünedeztek el. Nagyapám személyesen
szervezte meg az állandó őrködést, és maga is kivette belőle a részét.
Többnapos, szüntelen figyelés után végül megláttuk a nagy fehér madarat, amint
karma között a Leghornnal elszáll. Gyors volt, és láthatólag ismerte az utat.
Sebesen lecsapott a fák mögül, elkapta a csirkét, és elillant a két ág közötti
résen. Olyan gyorsan történt az egész, hogy nagyapám alig látta. Én viszont
igen, és azt is tudtam, hogy bizony sólyom a tettes. Nagyapám szerint albínónak
kellett lennie.

Hadjáratot indítottunk az albínó sólyom ellen, és kétszer is azt hittem, hogy
meglőttem. Még a zsákmányát is elejtette, mégis sikerült megmenekülnie. Túl
gyors volt nekem. És nagyon okos; sohasem vadászott többé nagyapám tanyáján.

Meg is feledkeztem volna róla, ha nagyapám nem unszol, hogy lőjem le. Két
hónapig hajszoltam mindenfelé a fehér sólymot a völgyben, ahol laktunk.
Kitanultam a szokásait, és szinte sejtettem, merre tűnik fel, ám sebessége és
hirtelen felbukkanása mindig váratlanul ért. Azzal eldicsekedhettem, hogy akár
minden egyes találkozásunkkor megakadályoztam a zsákmányejtésben, de elejteni
nem tudtam.

Ezalatt a különös kéthónapos hadjárat alatt csak egyszer kerültem közel az
albínó sólyomhoz. Ezen a napon egész nap űztem már, és elfáradtam. Leültem
pihenni egy magas eukaliptuszfa alá, s ott elaludtam. Hirtelen sólyomvijjogásra
ébredtem. Csak a szemem mozdult, ahogy kinyitottam. A fa legmagasabb ágai között
fehéres madarat pillantottam meg. A fehér sólyom volt.

A hajsza véget ért. Nehéz lövés várt rám, hiszen a hátamon feküdtem, és a madár
háttal volt nekem. Egy hirtelen szélroham leplezte a zajt, és fölemeltem a
huszonkettest. Meg akartam várni, amíg a sólyom megfordul vagy szárnyra kap,
nehogy elvétsem. De az albínó madár mozdulatlan maradt. Csak úgy vehettem volna
jobban célba, ha elmozdulok e helyzetemből, és ehhez a sólyom túl gyors volt. A
várakozás tűnt a legbiztosabbnak. Vártam. Sokáig, vég nélkül. Talán a hosszú
várakozás hatott rám, talán a hely elhagyatottsága; hirtelen hideg futott végig
a gerincemen, és teljesen szokatlan módon felkeltem s elmentem. Még csak vissza
sem néztem, hogy elrepül-e a madár.

Sohasem tulajdonítottam jelentőséget az albínó sólyommal történt utolsó
találkozásomnak. Ám az borzasztóan különös volt, hogy nem lőttem meg. Több
tucatnyi sólymot lőttem már le előtte. A tanyán, ahol felnőttem, a világ
legtermészetesebb dolga volt madarat lőni, vagy bármiféle állatra vadászni.

Don Juan figyelmesen hallgatott, mialatt elmeséltem az albínó sólyom történetét.

-- Honnan tudtál róla? -- kérdeztem, amikor befejeztem.

-- Láttam -- válaszolta.

-- Hol?

-- Itt, előtted.

Vitatkozhatnékom közben elpárolgott.

-- Mit jelent ez az egész? -- kérdeztem.

Azt mondta, hogy egy ilyen fehér madár jel, és az egyetlen helyes megoldást
választottam, amikor nem lőttem le.

-- A halálod adott egy kis figyelmeztetőt -- mondta titokzatos hangon. -- Ez
mindig borzongásként jelentkezik.

-- Micsoda? -- kérdeztem nyugtalanul.

Határozottan idegességet váltottak ki belőlem ezek a fura dolgai.

-- Túlságosan sok madarat pusztítottál már el -- jelentette ki. -- Jól ismered
őket. Várni is tudsz. Órák hosszat vártál türelmesen. Mindezt tudom. Látom.

Szavai feldúltak. Leginkább a határozottsága bosszantott. Egyáltalán nem
tetszett, milyen dogmatikus bizonyossággal nyilatkozik életem olyan ügyeiről,
amelyeket én magam nem tudok biztosan. Elszontyolodottságomban észre sem vettem,
hogy hozzám hajol, csak akkor, amikor már a fülembe suttogott. Először nem
értettem a szavait, megismételte hát őket. Azt mondta, egyszerűen forduljak
balra, és vessek egy pillantást az ott álló szikladarabra. A halálom mered rám
innen; talán meglátom, ha akkor fordulok, amikor jelzi.

Jelzett a szemével. Megfordultam, és úgy tűnt, mintha a szikla fölött valami
rezdülést kapott volna el a szemem. Borzongás futott végig testemen, hasizmom
önkéntelenül összehúzódott, s összerándultam, mintha valami megrázott volna. Egy
pillanattal később visszanyertem önuralmamat, és megmagyaráztam magamnak, hogy a
megrezzenő árnyék csupán a hirtelen fejfordulás következményeként fellépő
optikai csalódás volt.

-- A halál örökös társunk -- jelentette ki don Juan a lehető legkomolyabban. --
Mindig a bal oldalunkon van, karnyújtásnyi távolságra. Figyelt téged, miközben
te a fehér sólymot lested; füledbe suttogott és ez megborzongatott, éppen úgy,
mint az imént. Mindig is figyelt, és a jövőben is figyelni fog, egészen addig a
napig, amikor megérint.

Kinyújtotta karját, és finoman megérintette a vállamat, miközben nyelvével mély
hangon csettintett. A hatás döbbenetes volt. Majdnem hánytam.

-- Az a fiú vagy, aki becserkélte a vadat, és türelmesen várt, mint a halál;
nagyon jól tudod, hogy a halál a bal oldalunkon van, éppúgy, ahogy te is a fehér
sólyom bal oldalán voltál.

Szavainak különös hatalma indokolatlan rémületet keltett bennem; egyetlen
védekezésemül kényszeresen leírtam minden szavát.

-- Hogy érezheti magát valaki is olyan fontosnak, amikor tudja, hogy
folyamatosan les ránk a halál? -- tette fel a kérdést.

Úgy éreztem, nincs szükség a válaszomra. Amúgy sem tudtam volna egy szót sem
kiejteni a számon. Új hangulat lett úrrá rajtam.

-- Amikor türelmetlen vagy -- folytatta --, fordulj balra és kérj tanácsot a
halálodtól. Rengeteg elpárolog a kicsinyességedből, ha a halálod feléd int, ha
megpillantod, vagy akár csak ha érzed, hogy társad ott van és les.

Ismét hozzám hajolt, és a fülembe súgta, hogy ha hirtelen balra fordulok, amikor
jelez, a sziklán megint megláthatom a halálomat.

Szemével alig láthatóan jelzett, de nem mertem odanézni. Közöltem vele, hogy
elhiszem, amit mond, és nem kell tovább ragaszkodnia a témához, hiszen már így
is halálra rémültem. Mélyről előtörő, harsogó kacagását hallatta.

Szerinte a halál témáját sohasem hangsúlyozzák eléggé. Vitába szálltam vele,
mondván, hogy értelmetlen lenne a halálommal foglalkoznom, hiszen ez a gondolat
csak kínt és félelmet szülne.

-- Ekkora baromságot! -- tört ki. -- A halál az egyetlen bölcs tanácsadónk.
Amikor csak azt érzed, hogy mindennek vége, és rögtön megsemmisülsz -- vagyis
mindig --, fordulj a halálodhoz és kérdezd meg, hogy igaz-e. A halálod megmondja
majd, hogy tévedsz és az ő érintésén kívül semmi sem számít. ,,Még nem
érintettelek meg'' -- szól majd halálod.

Fejét csóválta, és úgy látszott, a válaszomra vár. Nem volt mit válaszolnom.
Gondolataim vadul nyargalásztak összevissza. Don Juan hatalmas csapást mért az
önteltségemre. Halálom fényében kirajzolódott dühöm döbbenetes kicsinyessége.

Úgy éreztem, teljesen tisztában van hangulatom megváltozásával. Fordult a kocka,
s ő került előnybe. Elmosolyodott, és mexikói dallamot kezdett dúdolni.

-- Bizony -- mondta halkan hosszú szünet után. -- Egyikünknek meg kell
változnia, mégpedig sebesen. Egyikünknek ismét meg kell tanulnia, hogy a halála
vadász, és mindig a bal oldalunkon van. Egyikünknek ki kell kérnie a halál
tanácsát, és megszabadulnia az emberek átkozott kicsinyességétől, akik úgy élik
életüket, mintha sohasem érintené meg őket a halál.

Több, mint egy órát töltöttünk csendben, majd elindultunk. Órákig kószáltunk a
bozótosban. Nem kérdeztem meg, hogy utunknak van-e célja; nem számított. Don
Juan hatására valahogy visszajött egy régi, egészen elfeledett érzés, az
egyszerű, bármifajta értelmes cél nélküli mozgás öröme.

Ismét meg akartam pillantani azt a valamit, amit a sziklán láttam.

-- Hadd nézzem még egyszer azt az árnyat! -- mondtam.

-- A halálodra gondolsz, igaz? -- felelte cseppnyi gúnnyal a hangjában.

Egy pillanatig vonakodtam kiejteni a számon.

-- Arra -- válaszoltam végül. -- Hadd lássam még egyszer a halálomat!

-- Most nem -- mondta. -- Túl szilárd vagy.

-- Tessék?

Nevetni kezdett, és valami ismeretlen ok miatt nevetése már nem volt sértő,
komisz, mint azelőtt. Nem a hangszíne, a hangossága, a szándéka tűnt másnak,
hanem az én hangulatom. Közelgő halálom fényében nevetséges volt minden
félelmem, felháborodásom.

-- Akkor hadd beszéljek a növényekkel! -- mondtam. Harsogva kacagott.

-- Most meg túl jó vagy! -- mondta még mindig nevetve. -- Egyik végletből a
másikba esel. Maradj békén! Nem kell beszélni a növényekkel, hacsak meg nem
akarod tudni a titkaikat, ahhoz pedig a leghajlíthatatlanabb szándék kell. Őrizd
csak meg a jókívánságaidat! A halálodat sem kell most látnod. Elég, ha érzed a
jelenlétét magad körül.

{CHAPTER ÖTÖDIK FEJEZET :: Felelősségvállalás}

{PARAGRAPH 1961. április 11. Kedd}

Április kilencedikén, vasárnap kora reggel érkeztem meg don Juan házához.

-- Jó reggelt! -- köszöntöttem. -- De örülök, hogy látlak!

Rám nézett, és csendesen nevetni kezdett. Még előtte, amikor megálltam a
kocsival, odajött, és nyitva tartotta az ajtót, miközben én kivettem a neki
vásárolt élelmiszert.

A házhoz mentünk, s leültünk az ajtónál.

Most először voltam teljesen tudatában annak, hogy mit keresek itt. Három
hónapig arra vártam, hogy visszamenjek a ,,terepre''. Most pedig, mintha bensőmbe
rejtett időzített bomba robbant volna fel -- hirtelen visszaemlékeztem valami
számomra transzcendentálisra. Eszembe jutott, hogy életemben egyszer rendkívül
türelmesen és hatékonyan viselkedtem.

Mielőtt don Juan szólhatott volna, feltettem a kérdést, amely mind ez ideig
erősen foglalkoztatott. Három hónapja kísértett az albínó sólyom emléke. Honnan
tudott róla, amikor én magam is elfelejtettem?

Nevetett, de nem válaszolt. Kérlelni kezdtem.

-- Semmi az egész -- felelte szokásos meggyőződésével. -- Bárki megmondhatja,
hogy furcsa vagy. Csak elfásultál, ezért nem veszed észre.

Úgy éreztem, ismét meglep és beszorít egy számomra nem kívánatos sarokba.

-- Meg lehet látni a halálunkat? -- igyekeztem a témánál maradni.

-- Persze -- nevetett. -- Itt van velünk.

-- Honnan tudod?

-- Öreg vagyok már. Az idők folyamán mindenfélét megtanul az ember.

-- Sok öreget ismerek, de ezt egyik sem tudja. Te honnan sajátítottad el ezt?

-- Hát, mondjuk, azért tudok mindenfélét, mert nincs múltam, mert nem érzem
fontosabbnak magam semminél, és mert a halálom itt ül velem.

Kinyújtotta a bal kezét, és úgy mozgatta az ujjait, mintha megsimogatna valamit.

Mulattam ezen. Tudtam, hová akar kilyukadni. A vén ördög megint le akar csapni
rám, valószínűleg az önérzetem miatt, ám ezúttal nem bántam. Különös, csendes
mámorral töltött el annak emléke, hogy egyszer tökéletes türelmet tanúsítottam.
Ez a tudat szétoszlatta idegességemet, és don Juan iránti türelmetlenségem nagy
részét; helyette csodálatot éreztem cselekedetei iránt.

-- Ki vagy te tulajdonképpen? -- kérdeztem.

Meglepettnek látszott. Hatalmasra nyitotta a szemét, és madárként pislogott
egyet; úgy csukta be szemhéját, mintha redőny lett volna. A redőny
leereszkedett, majd felhúzódott, a szeme közben fókuszálva maradt.
Meglepetésemben összerezdültem és hátrahőköltem, ő pedig gyermeki
elégedettséggel kacagott.

-- Neked Juan Matus vagyok, és szolgálatodra állok -- jelentette ki eltúlzott
udvariassággal.

Ekkor megkérdeztem a másik dolgot, ami furdalta az oldalamat:

-- Mit műveltél velem a legelső napon, amikor találkoztunk?

Arra gondoltam, ahogy rám nézett.

-- Én? Semmit! -- felelte ártatlan hangon.

Elmondtam neki, milyen érzést keltett bennem a tekintete, és mennyire furcsa
volt, hogy elakadt tőle a szavam.

Úgy kacagott, hogy végül könnycseppek gurultak le az arcán. Ismét felkelt bennem
az ellenszenv iránta. Magamat komolynak és figyelmesnek gondoltam, az ő
darabossága pedig olyan ,,indiános'' volt.

Láthatólag észrevette hangulatomat, és hirtelen abbahagyta a nevetést.

Hosszas habozás után elmondtam neki, hogy nevetése bosszant, ugyanis komolyan
meg szeretném érteni, ami akkor történt velem.

-- Nincs semmi megérteni való -- felelte rezdületlenül. Visszaemlékeztettem a
találkozásunk óta történt különös események sorára. Kezdtem titokzatos nézésével
és a fehér sólyom felidézésével, meg a sziklán lévő árny megpillantásával
végeztem, amely szerinte a halálom volt.

-- Miért műveled velem mindezt? -- kérdeztem.

Kérdésemben semmi ellenségesség nem volt. Egyszerűen kíváncsi voltam, hogy miért
éppen énrám irányul ez.

-- Azt kérted, mondjam el, amit a növényekről tudok -- válaszolta.

Árnyalatnyi gúnyt vettem észre a hangjában. Olyannak tűnt a hangja, mintha csak
meg akarna nyugtatni.

-- De amit eddig mondtál, annak semmi köze a növényekhez -- ellenkeztem.

Erre azt válaszolta, hogy időbe telik megismerni őket.

Úgy éreztem, felesleges vitáznom vele. Ekkor jöttem rá könnyen tett, ám esztelen
fogadalmaim teljes ostobaságára. Otthon megfogadtam magamban, hogy ezentúl nem
veszítem el az önuralmamat, és nem bosszankodom azon, amit don Juan tesz. Ám a
valóságban abban a pillanatban, hogy eltaszította valamilyen kérésemet, rámjött
a duzzogás. Úgy éreztem, sehogyan sem tudok szót érteni vele, és ez dühített.

-- Most jusson eszedbe a halálod! -- szólt hirtelen don Juan. -- Karnyújtásnyira
van. Bármelyik pillanatban megérinthet, és nagyon nincs időd gané gondolatokra
meg hangulatokra! Senkinek sincs. Akarod tudni, mit csináltam veled a legelső
nap, amikor találkoztunk? {EMPH Láttalak}, és azt is {EMPH láttam}, hogy azt
hiszed, hazudsz nekem. De tulajdonképpen nem is hazudtál.

Közöltem vele, hogy magyarázata csak még jobban összezavart. Erre azt felelte,
hogy éppen ezért nem akarja megmagyarázni a cselekedeteit, és nincs is szükség
magyarázatra. Azt mondta, hogy egyedül a tettek számítanak; nem beszélni kell,
hanem cselekedni.

Elővett egy szalmából font gyékényt, és feje alá összegöngyölt ruhát téve
végighevert rajta. Kényelmesen elhelyezkedett, majd azt mondta, még valamit kell
tennem, ha valóban meg akarom ismerni a növényeket.

-- Az volt veled a baj, amikor {EMPH láttalak}, hogy nem szeretsz felelősséget
vállalni a tetteidért -- mondta lassan, mintha időt adna, hogy megértsem. --
Most is ez a baj. Az állomáson tisztában voltál azzal, hogy füllentesz. Miért
hazudtál?

Elmagyaráztam, hogy fontos adatközlőt akartam találni munkámhoz.

Elmosolyodott, és mexikói dalt kezdett dúdolni.

-- Amikor valaki elhatározza magát valamire, mindent meg kell tennie érte --
mondta -- , de felelősséget kell vállalnia azért, amit csinál. Akármit is tesz,
először is azt kell tudnia, hogy miért teszi, majd cselekednie kell, anélkül,
hogy kétkedne a tettében, vagy megbánná azt.

Végigmért. Nem tudtam, mit mondjak. Végül tiltakozásszerű véleményt
nyilvánítottam.

-- De hiszen ez lehetetlen!

Megkérdezte, miért, én pedig azt feleltem, hogy talán ideális esetben mindenki
ezt szeretné. A gyakorlatban azonban semmiképpen sem lehet elkerülni a
kételkedést és tetteink megbánását.

-- Hát már hogyne lehetne! -- válaszolta meggyőződéssel. -- Nézz meg engem! Én
nem kételkedem és nem bánok meg semmit. Minden, amit csinálok, a saját
elhatározásomból ered, és saját magam felelek érte. A legegyszerűbb dolog,
például az, hogy elviszlek kirándulni a sivatagba, a halálomat eredményezheti.
Les rám a halál. Ezért nincs terem a kételkedésre, sem cselekedeteim
megbánására. Ha meg kell halnom amiatt, hogy elvittelek a sivatagba, akkor meg
kell halnom. Te viszont halhatatlannak érzed magad. A halhatatlanok döntéseit
pedig vissza lehet vonni, meg lehet bánni, kétségbe lehet vonni. Olyan világban,
ahol a halál vadászik, barátom, nincs idő megbánni, kétségbe vonni tetteinket.
Csak a döntésre van idő.

Őszintén állítottam, hogy véleményem szerint ez a világ nem valóságos, hiszen
úgy jött létre, hogy mindig eszményi viselkedést ír benne elő.

Elmeséltem apám történetét, aki vég nélküli előadásokat tartott nekem az ép
testben lévő ép lélek csodájáról, meg arról, hogy a fiatal férfiak miképp edzzék
testüket nehézségekkel és sportos versengéssel. Apám fiatal volt; nyolcéves
koromban ő még csak huszonhetedik évében járt. A városban tanított az iskolában,
és minden nyáron eljött nagyszüleim tanyájára, ahol laktam, hogy legalább egy
hónapot velem töltsön. Pokoli hónap volt ez nekem.

Példaképpen elmeséltem don Juannak apám -- egy szerintem idevágó -- szokását.

Apám szinte rögtön megérkezése után, ellentmondást nem tűrve, hosszú sétára
vitt, hogy megbeszélhessük a dolgokat, és terveket szőtt, hogy minden reggel
hatkor úszni megyünk majd. Este beállította az ébresztőórát fél hatra, hogy
elegendő időnk legyen, mert pontban hatkor már a vízben kellett lennünk. Amikor
reggel megszólalt az óra, kiugrott az ágyból, feltette a szemüvegét, odament az
ablakhoz és kinézett.

Az ezt követő monológ szóról szóra megragadt bennem.

-- Hmmm... Kissé felhős ma az idő. Figyelj csak, most visszafekszem öt percre,
jó? De csak öt percre! Csak kinyújtóztatom a tagjaimat, és teljesen felébredek.

Ezután kivétel nélkül mindig újra elnyomta az álom, és tízig, néha délig is
aludt.

-- Engem az bosszantott -- mondtam don Juannak --, hogy nem volt hajlandó
abbahagyni nyilvánvalóan hamis fogadkozását. Minden reggel lejátszotta ezt a
ceremóniát, míg végül meg nem bántottam azzal, hogy nem voltam hajlandó
beállítani az ébresztőórát.

-- Nem volt hamis a fogadkozása -- állt apám oldalára don Juan. -- Egyszerűen
csak nem tudta, hogyan kell felkelni.

-- Mindenesetre -- mondtam --, ha valaki fogadkozik, mindig tartok attól, hogy
fogadkozása nem valóságos.

-- Milyen lenne a valóságos fogadalom? -- kérdezte don Juan ravaszkás mosollyal.

-- Ha apám azt mondta volna magában, hogy reggel hatkor nem tud úszni menni, de
mondjuk, délután háromkor igen.

-- A te fogadalmaid megsebzik a szellemet -- jelentette ki don Juan nagy
komolysággal.

Úgy tűnt, még némi szomorúság is kicsengett a hangjából. Ezután sokáig
hallgattunk. Duzzogásom eltűnt. Apám járt a fejemben.

-- Nem délután háromkor akart úszni menni. Nem érted? -- kérdezte don Juan.

Összerándultam a szavaitól.

Kifejtettem neki, hogy apám gyenge volt, és úgyszintén az volt soha végre nem
hajtott tökéletes cselekedeteinek világa. Szinte kiabáltam.

Don Juan egy szót sem szólt. Lassan, ütemesen csóválta fejét.

Rettentő szomorúságot éreztem. Amikor apámra gondoltam, mindig erős érzések
kerítettek hatalmukba.

-- Te erősebbnek gondolod magad, igaz? -- kérdezte minden nyomaték nélkül.

Mondtam, hogy igen, és elkezdtem mesélni mindazokat az érzelmi örvényeket,
amelyekbe apám taszított, de félbeszakított.

-- Kegyetlen volt veled? -- kérdezte.

-- Nem.

-- Kicsinyes?

-- Nem.

-- Megtett mindent érted, ami tőle telt?

-- Meg.

-- Akkor mi volt vele a baj?

Ismét kiabálni kezdtem, hogy gyenge volt, de észrevettem magam, és lehalkítottam
a hangomat. Kissé mulatságosnak éreztem, hogy don Juan keresztkérdéseket tesz
fel nekem.

-- Miért csinálod ezt az egészet? -- kérdeztem. -- Hiszen a növényekről kellene
beszélnünk.

Minden eddiginél bosszúsabbnak és letörtebbnek éreztem magamat. Közöltem don
Juannal, hogy semmi köze ezekhez, és az égvilágon semmi joga nincs ítélkezni
viselkedésem felett, mire mélyről jövő nevetésben tört ki.

-- Amikor feldühödsz, mindig úgy érzed, igazad van, ugye? -- kérdezte, és
madármódra pislogott.

Valóban így volt. Hajlamos voltam arra, hogy jogosnak tartsam felháborodásomat.

-- Ne beszéljünk az apámról! -- mondtam, vidám kedvet tettetve. -- Beszéljünk a
növényekről!

De ő nem hagyta eltéríteni magát.

-- Beszéljünk csak az apádról! Itt kell ma kezdenünk. Ha azt gondolod, annyival
erősebb voltál nála, miért nem mentél helyette úszni reggel hatkor?

Nem hittem el, hogy komolyan kérdezi ezt. Mindig úgy gondoltam, hogy a kora
reggeli úszás az apám ügye, nem az enyém.

-- Attól a pillanattól kezdve, hogy elfogadtad a gondolatot, a te ügyeddé is
vált -- vetette oda kurtán don Juan.

Azt válaszoltam, hogy én sohasem fogadtam el a dolgot, mindig tudtam, hogy apám
nem őszinte magával. Don Juan tárgyilagosan megkérdezte, miért nem adtam hangot
a véleményemnek még idejekorán.

-- Az ember nem mond ilyet az apjának -- hangzott gyenge magyarázatom.

-- Miért ne?

-- Hát nálunk ez egyszerűen nem volt szokás.

-- Sokkal rosszabb dolgokat is csináltál te ennél -- nyilatkoztatta ki, mint
bíró a magas székről. -- Csak a szellemedet nem ragyogtattad sohasem.

Szavaiban oly megsemmisítő erő volt, hogy visszhangoztak a fejemben. Don Juan
minden pajzsomon áthatolt. Nem tudtam vitatkozni vele, a jegyzetelésben kerestem
hát menedéket.

Utolsó suta magyarázatként azt hoztam fel, hogy egész életemben sokszor
találkoztam ilyenfajta emberekkel, akik apámhoz hasonlóan valahogy belevontak
ügyeikbe, és ilyenkor mindig elvesztettem a lábam alól a talajt.

-- Panaszkodsz -- mondta halkan. -- Egész életedben panaszkodtál, mert nem
vállalod a felelősséget elhatározásaidért. Ha felelősséget vállaltál volna apád
döntéséért, a reggel hat órai úszásért, akkor elmentél volna úszni, szükség
esetén akár egyedül is. Vagy pedig, miután már ismerted mesterkedéseit, rögtön a
pokolba küldted volna, ahogy kinyitotta a száját. De nem szóltál. Tehát éppolyan
gyenge voltál, mint az apád. A döntéseinkért vállalt felelősség azt jelenti,
hogy készek vagyunk meghalni értük.

-- Várjunk csak! -- tiltakoztam. -- Kicsavarod az egészet!

Nem hagyta befejeznem. Azt akartam elmondani neki, hogy apámat csak példaként
hoztam fel az irreális viselkedésre, és hogy józan ésszel senki sem lenne
hajlandó ilyen ostobaságért meghalni.

-- Nem fontos, mi az elhatározás tárgya -- jelentette ki. -- Semmi sem lehet
fontosabb, sem kevésbé fontos más dolognál. Hát nem látod? Ahol a halál
vadászik, ott nincs kicsi meg nagy döntés. Csak döntések vannak, amelyeket
elkerülhetetlen halálunk színe előtt hozunk.

Semmit sem tudtam szólni erre. Talán egy óra múlhatott el. Don Juan tökéletesen
mozdulatlan volt a gyékényen, pedig nem aludt.

-- Miért mondod nekem mindezt, don Juan? -- kérdeztem. -- Miért csinálod velem
ezt az egészet?

-- Mert hozzám jöttél -- mondta. -- Nem, nem is így volt. Hozzám vezérelt
valami. Én pedig kinyilvánítok feléd valamit.

-- Tessék?

-- Te is kinyilváníthattál volna valamit az apád felé azzal, hogy úszol
helyette, de nem nyilvánítottál ki; talán azért, mert túl fiatal voltál még. Én
régebben élek nálad. Nincs semmi befejezetlen az életemben. Nincs hová sietnem,
hát annak rendje és módja szerint kinyilváníthatok feléd valamit.

Délután kirándulni mentünk. Könnyen lépést tartottam vele, és megint elámultam
rendkívüli ügyességén. Oly könnyedén, érző mozdulatokkal és biztos lépéssel
járt, hogy mellette totyogó gyerek voltam. Keleti irányba haladtunk. Akkor
vettem észre, hogy nem szeret járás közben beszélni. Ha szóltam hozzá, megállt,
s úgy válaszolt.

Néhány óra múlva egy dombhoz érkeztünk; ott leült és jelezte, hogy üljek mellé.
Játékosan drámai hangon bejelentette, hogy elmesél nekem egy történetet.

-- Egyszer volt, hol nem volt -- mondta --, volt egyszer egy fiatalember. Egy
nyomorgó indián, aki a fehérek között lakott a városban. Nem volt lakása,
rokonai, barátai. Szerencsét próbálni jött a városba, de csak nyomorúságot és
fájdalmat talált. Időnként nehéz robotolással megkeresett néhány fillért, alig
elegendőt egy-két falatra; máskor koldulnia vagy lopnia kellett az élelmet.

Egy napon a fiatalember a piactérre ment. Ködben úszva járkált fel-alá, és vad
tekintettel bámulta a temérdek kincset. Annyira elkapta a hév, hogy nem figyelt
a lába alá, megbotlott valami kosarakban, és a gazdájuk, egy öregember nyakába
esett.

Az öreg négy hatalmas kivájt tökhéjat szállított valahova, s éppen leült pihenni
és harapni egy falatot. Az öreg igen különösnek találta -- mosolygott don Juan
bennfentesen --, hogy az ifjú így a fejére pottyant. A fiatalember viszont dühbe
jött és azt mondta az öregnek, hogy menjen az útjából. Egyáltalán nem
foglalkoztatta találkozásuk magasabb célja. Nem vette észre, hogy útjuk bizony
keresztezte egymást.

Don Juan itt egy guruló dolgok után futó ember mozdulatait utánozta. Azt mondta,
az öreg tökhéjai felfordultak és tovagörögtek az utcán. Amikor az ifjú meglátta
őket, azt gondolta, megvan aznapra az élelme.

Felsegítette az öreget, és hevesen ajánlkozott, hogy segít cipelni nehéz
csomagját. Az öreg elmondta, a hegyekben levő otthonába igyekszik, a fiatalember
pedig ragaszkodott hozzá, hogy legalább az út egy részén elkísérje.

Az öreg ráállt a hegyekbe vivő útra, és menet közben adott a fiatalembernek a
piacon vásárolt élelemből. Az jól belakmározott, majd mikor jóllakott,
észrevette, milyen nehezek a tökhéjak, és erősen megmarkolta őket.

Don Juan tágra nyitotta a szemét, és ördögi vigyorral adta elő, ahogy a
fiatalember megkérdezte:

-- Mi van ezekben a héjakban?

Az öreg nem válaszolt, viszont közölte, hogy hamarosan összeismerteti egy
társsal, baráttal, aki enyhítheti a baját, és bölcs tanácsot adhat a világ
dolgairól.

Don Juan kezével fenséges mozdulatot tett és azt mondta, hogy az öreg hívására
megjelent a legszebb szarvas, amelyet a fiatalember valaha is látott. Olyan
szelíd volt, hogy odajött az ifjúhoz és körbejárta. Csillogott, fénylett. Az
ifjút ez teljesen megigézte, hiszen rögtön tudta, hogy csodaszarvas. Az öreg azt
mondta, ha össze akar barátkozni vele és birtokába jutni bölcsességének, semmi
mást nem kell tennie, csak elengedni a tökhéjakat.

Don Juan vigyorában számítás tükröződött; mint mondta, a fiatalember reményét
felcsigázta ez a kérés. Szeme összeszűkült és ördögivé vált, ahogy feltette a
fiatalember kérdését:

-- Mit cipelsz ebben a négy hatalmas tökhéjban?

Az öreg igen higgadtan mondta, hogy élelmet és vizet. Itt don Juan szünetet
tartott a mesélésben és néhányszor körbejárt. Nem tudtam, mit jelent ez, de
nyilvánvalóan a történethez tartozott. Úgy tűnt, a kör a fiatalember töprengését
jelképezi.

-- Természetesen -- folytatta don Juan -- a fiatalember egy szót sem hitt az
egészből. Úgy számított, hogy ha az öreg, aki nyilvánvalóan varázsló,
csodaszarvast hajlandó adni a tökhéjaiért, akkor azokban hihetetlen erőnek kell
lennie.

Don Juan ismét ördögi vigyort öltött magára, és közölte, hogy a fiatalember a
tökhéjakat kérte. Hosszú szünet következett. Úgy látszott, itt ért véget a
történet. Don Juan nem szólt, de én biztos voltam benne, hogy várja kérdéseimet
a fejleményekről.

-- Mi történt a fiatalemberrel? -- érdeklődtem.

-- Elvitte a tökhéjakat -- válaszolt megelégedett mosollyal.

Újabb hosszú szünet következett. Nevettem. Nagyon ,,indiánszerűnek'' tartottam a
történetet.

Don Juan csillogó szemmel mosolygott rám. Ártatlan benyomást keltett. Halkan,
szaggatottan nevetni kezdett, és megkérdezte:

-- Nem akarod megtudni, mi volt a tökhéjakban?

-- Hogyne akarnám! Csak azt hittem, eddig szól a történet.

-- Nem, nem -- mondta. Szemében huncut fény csillogott. -- Az ifjú fogta a
tökhéjakat, elloholt velük, és egy elhagyott helyen kinyitotta őket.

-- Mit talált bennük? -- kérdeztem.

Rám pillantott, és úgy éreztem, tisztában van fejtörésemmel. Fejét csóválta és
kuncogott.

-- Nos? -- unszoltam. -- Üresek voltak a tökhéjak?

-- Csak élelem és víz volt bennük -- válaszolta. -- A fiatalember pedig
felmérgesedett, és a sziklához csapkodta mindet.

-- Természetes dolog -- feleltem. -- Mindenki ugyanezt tette volna a helyében.

Don Juan azt válaszolta erre, hogy a fiatalember fölöttébb ostoba volt, hiszen
még azt sem tudta, mit akar. Nem tudta, mi az az ,,erő'', nem tudhatta,
megtalálta-e. Nem vállalt felelősséget a döntéséért, ezért feldühödött a
tévedésén. Várt valamit, és semmit sem kapott. Don Juan eltűnődött azon, hogy ha
én lettem volna az a fiatalember, és ösztöneimet követtem volna, én is dühöngtem
meg bánkódtam volna, és minden bizonnyal egész életemben az elveszített kincsért
sajnáltam volna magamat.

Ezután elmagyarázta az öregember viselkedését. Ravaszul enni adott az ifjúnak,
hogy eluralkodjon rajta a jóllakottság biztonsága; így az, amikor csupán
ennivalót talált a csomagban, dühében mindent odavágott.

-- Ha tisztában lett volna a döntésével, és felelősséget vállalt volna érte --
mondta don Juan -- elvitte volna az élelmet és több mint elégedett lett volna
vele. És talán még arra is rájött volna, hogy az az ennivaló is erőt rejt.

{CHAPTER HATODIK FEJEZET :: Vadásszá válás}

{PARAGRAPH 1961. június 23. Péntek}

Amint leültem, kérdésekkel kezdtem ostromolni don Juant. Válasz helyett
türelmetlen kézmozdulattal csendre intett. Úgy tűnt, komoly hangulatban van.

-- Az jár a fejemben, hogy ez alatt az egész idő alatt, amióta meg akarod
ismerni a növényeket, nem változtál semmit -- gyanúsított. Hangosan elkezdte
felsorolni mindazokat a változtatásokat, amelyeket személyiségemben javasolt.
Elmondtam neki, milyen komolyan megfontoltam az ügyet, és arra a következtetésre
jutottam, hogy képtelen lennék megtenni ezeket, hiszen valamennyi homlokegyenest
ellenkezik legbelső énemmel. Erre azt válaszolta, hogy nem elég megfontolni
őket, és amit mondott, nem csak vicc volt. Kitartottam amellett, hogy bár
személyes életemet szinte semennyire sem igazítottam az elképzeléseihez,
komolyan meg akarom tanulni a növények alkalmazását.

Hosszú, zavart csend után nekiszegeztem a kérdést: -- Beavatsz a pejot titkaiba,
don Juan?

Azt mondta, a szándékom nem elég, mivel a pejot -- első ízben nevezte
,,Mescalitónak'' -- megismerése komoly dolog. Úgy látszott, a téma megfeneklett.

Ám aznap kora este, anélkül, hogy bármit elárult volna a megoldás módjáról,
próbára tett: találjak meg egy ,,jóindulatú'' helyet az ajtaja előtt, ahol
beszélgetni szoktunk. Az illető ponton -- szerinte -- nagyon kellemesen érzem
magam, és felélénkülök. Az éjszaka folyamán, miközben a földön görögve
igyekeztem megtalálni ezt a bizonyos ,,pontot'', kétszer is színváltozást
észleltem a kijelölt terület egyenletesen sötét földjén.

A feladat kimerített, és az egyik helyen, ahol a színváltozást észleltem,
elnyomott az álom. Reggel don Juan felkeltett, és tudtomra adta, hogy nagy
sikert értem el. Nemcsak a keresett jóindulatú helyet találtam meg, de az
ellentétét, az ellenséges vagy negatív pontot is, és mindkettőnek a színét is
felfedeztem.

{PARAGRAPH 1961. június 24. Szombat}

Kora reggel útnak indultunk a sivatagi bozótosba. Menet közben don Juan
elmagyarázta, hogy a vadonban lévő embernek fontos felismerni a ,,jóindulatú'' és
az ,,ellenséges'' helyeket. A pejotra akartam terelni a beszélgetést, de mereven
elzárkózott ettől. Figyelmeztetett, hogy meg se említsem, hacsak ő maga nem
hozza szóba.

Sűrű növényzettel fedett területen, jókora bokrok árnyékában ültünk le pihenni.
A környező bozótos nem száradt még ki egészen; meleg volt, és a legyek
folyamatosan zaklattak; ám don Juant, úgy látszott, nem bántják. Tűnődtem, hogy
talán csak nem figyel rájuk, de aztán megfigyeltem, hogy egyáltalán nem is
szállnak az arcára.

-- Van, amikor hamar kell nyílt területen jóindulatú helyet találni -- folytatta
don Juan. -- Máskor azt kell gyorsan megállapítani, hogy a hely, ahol pihenni
akarunk, jó-e, vagy rossz. Egyszer egy domb tövében ültünk le, és mérges,
rosszkedvű lettél. Az a hely az ellenséged volt. Egy varjúcska figyelmeztetett,
emlékszel?

Eszembe jutott az eset, amikor felhívta figyelmemet, hogy a jövőben kerüljem el
azt a területet. Emlékezetem szerint azért lettem dühös, mert nem engedte, hogy
nevessek.

-- Azt hittem, a felettünk elszálló varjú csak nekem volt jelzés -- mondta. --
Nem is gyanítottam volna, hogy a varjak irántad is barátsággal vannak.

-- Micsoda?

-- A varjú jel volt -- folytatta. -- Ha ismernéd a varjakat, nagy ívben
elkerülted volna azt a helyet. De nincs mindig varjú, aki figyelmeztessen, ezért
meg kell tanulnod, hogy magad is megtaláld a megfelelő pihenő- és
táborozóhelyet.

Hosszú szünet után don Juan hirtelen hozzám fordult; és azt mondta, hogy a
megfelelő pihenőhely felfedezéséhez csupán bandzsítanom kell. Tudós képpel
nézett rám, és bizalmas hangon elárulta, hogy éppen ez következett be, amikor a
földön görögtem, és így találhattam meg a két pontot meg a hozzájuk tartozó
színt. Tudtomra adta, hogy meg van elégedve a teljesítményemmel.

-- Fogalmam sincs, mit csináltam -- mondtam.

-- Bandzsítottál -- állította nyomatékosan. -- Ez az eljárás; biztos, hogy ezt
csináltad, még akkor is, ha nem emlékszel rá.

Majd elmagyarázta a módszert, melynek tökéletes elsajátítása szerinte évekbe
telik. Fokozatosan rá kell kényszeríteni a szemet, hogy a két fél szem
külön-külön lássa ugyanazt a képet. Mivel a két kép nem egyesül, a világ kettős
érzékelése jön létre; ez a kettős érzékelés don Juan szerint lehetőséget ad a
környezet olyan változásainak felfedezésére, amelyekre a szem rendesen nem
képes.

Unszolt, hogy kíséreljem meg. Biztosított arról, hogy nem árt a szemnek. Azt
mondta, kezdjem rövid, szinte a szemem sarkából vetett pillantásokkal. Egy
jókora bokorra bökött, és megmutatta, hogyan csináljam. Szeme hihetetlenül gyors
pillantásokat vetett a bokorra, amitől furcsa érzésem támadt. Tekintete ugráló
szemű, egyenes nézésre képtelen vadállatéra emlékeztetett.

Egy órát járhattunk, közben igyekeztem nem összpontosítani a nézésemet semmire.
Majd don Juan arra kért, hogy kezdjem szétválasztani a két szememmel felfogott
két képet. Egy órányi idő eltelte után szörnyű fejfájás lett rajtam úrrá, és
abba kellett hagynom.

-- Mit gondolsz, tudnál-e egyedül megfelelő pihenőhelyet találni nekünk? --
kérdezte.

Fogalmam sem volt, mi a ,,megfelelő hely'' ismérve. Türelmesen elmagyarázta, ha
gyors pillantásokat vetünk, a szemünk képessé válik szokatlan dolgok
észrevételére.

-- Például micsodára? -- kérdeztem.

-- Nem valódi látványról van szó -- magyarázta. -- Inkább érzésről. Ha
rápillantasz egy bokorra, fára, sziklára, ahol meg szeretnél pihenni, a szemed
érzéssel tudatja, hogy a kiszemelt hely jó-e.

Ismét kértem, hogy írja le azokat az érzéseket, de vagy nem tudta, vagy
egyszerűen nem akarta. Azt mondta, gyakoroljam. Válasszak egy helyet, aztán majd
ő megmondja, jól csinálja-e a szemem.

Egy pillanatra elkapott valamit a szemem. Fényt visszaverő kavicsnak tűnt. Ha
ránéztem, nem láttam, de ha sebes pillantásokkal pásztáztam azt a területet,
képes voltam egyfajta halvány csillogást felfedezni. Megmutattam don Juannak a
helyet. Nyílt, lapos, árnyék nélküli terület közepén volt, amelyen nem nőtt sűrű
bokor. Don Juan hatalmasat kacagott, majd megkérdezte, miért választottam éppen
azt a pontot. Elmagyaráztam, hogy valamilyen csillogást látok.

-- Nekem mindegy, mit látsz -- mondta. -- Felőlem elefántot is láthatsz. Az a
fontos, amit érzel.

Egyáltalán semmit sem éreztem. Titokzatosan nézett rám, és azt mondta, hogy
bárcsak ő is velem jöhetne és ott pihenhetne, de ő inkább máshová ül, miközben
én kipróbálom azt a helyet.

Leültem, ő pedig kíváncsian nézett tíz-tizenkét méter távolságból. Néhány perc
múlva hangosan nevetni kezdett. Nevetése valahogy idegesített. Ingerültté váltam
tőle. Úgy éreztem, gúnyol, és ez dühített. Felmerült bennem, hogy miért is
vagyok itt. Valami egyértelműen nem volt jó a don Juannal való kapcsolatomban.
Úgy éreztem, madzagon rángatott bábu vagyok a kezében.

Don Juan hirtelen teljes sebességgel nekem rontott, és a karomnál fogva odébb
vonszolt három-négy méterrel. Segített felállnom, majd letörölte az izzadtságot
a homlokáról. Észrevettem, hogy minden erejét beleadta a rohamba. Háton
veregetett, s közölte, hogy rossz helyet választottam, és nagyon sietve meg
kellett mentenie, mert látta, hogy a következő pillanatban a hely már minden
érzésemen úrrá lett volna. Nevettem. Nagyon mulatságos volt a kép, ahogy don
Juan nekem rontott. Úgy futott, mintha fiatal lett volna. Lába úgy mozgott,
mintha megragadná a sivatag laza, vörös földjét, hogy kilője magát felém.
Láttam, amint nevet rajtam, majd a következő pillanatban már a karomnál fogva
vonszolt.

Kis idő múlva felszólított, hogy keressem tovább a megfelelő pihenőhelyet.
Tovább jártunk, de nem fedeztem fel, nem ,,éreztem'' semmit. Talán, ha lazább
lettem volna, megfigyeltem volna vagy éreztem volna valamit. De nem voltam már
dühös rá. Végül egy halom kőre mutatott, s megálltunk.

-- Ne légy csalódott! -- mondta. -- Sokáig tart, amíg a szem megtanulja ezt.

Nem szóltam. Nem éreztem magam csalódottnak olyasmi miatt, amit egyáltalán nem
is értettem. De azt el kellett ismernem, hogy ismeretségünk ideje alatt már
háromszor nagyon dühös lettem, és szinte a rosszullétig felzaklatott, amikor
általa rossznak mondott helyre ültem.

-- A csel az, hogy a szemünkkel érezzünk -- jelentette ki. -- Most még az a baj,
hogy nem tudod, mit kell érezned. De a gyakorlat meghozza ezt az érzést.

-- Talán mondd el, don Juan, mit kellene éreznem!

-- Azt nem lehet.

-- Miért?

-- Senki sem mondhatja meg, hogy mit érezz. Nem hő ez, nem fény, nem ragyogás,
nem szín. Valami egyéb.

-- Nem tudod elmesélni?

-- Nem. Csak a módszert adhatom meg. Miután megtanultad szétválasztani a
képeket, és mindenből kettőt látsz, a két kép közötti területre kell figyelned.
Ezen a részen történik majd minden figyelemre érdemes változás.

-- Milyenfajta ez a változás?

-- Az nem fontos. A kapott érzés számít. Mindenkinél más. Ma csillogást láttál,
de ez nem jelentett semmit, mert nem volt meg az érzés. Nem tudom megmondani,
mit érezz. Ezt saját magadnak kell megtanulnod.

Egy darabig csendben pihentünk. Don Juan arcába húzta a kalapját, és mozdulatlan
maradt, mintha aludna. Én belemélyedtem a jegyzetelésbe, amíg csak váratlan
mozdulatára össze nem rezdültem. Hirtelen felült, hozzám fordult, és összehúzta
szemöldökét.

-- Tehetséged van a vadászáshoz -- állította. -- Ezt kell megtanulnod, a
vadászatot! Nem beszélünk többet a növényekről.

Egy pillanatra felfújta az arcát, majd őszintén hozzátette:

-- Nem mintha eddig is beszéltünk volna róluk, igaz? -- és nevetett.

A nap hátralevő részében mindenfelé jártunk, és közben don Juan hihetetlenül
részletesen jellemezte a csörgőkígyókat. Leírta, hogy hol laknak, hogyan
mozognak, melyik évszakban milyen szokásaik vannak, milyen furcsa dolgokat
csinálnak. Majd minden pontot be is bizonyított, végül pedig megfogott és megölt
egy nagy kígyót. Levágta a fejét, kibelezte, megnyúzta, a húsát pedig
megsütötte. Olyan kecsesen és ügyesen mozgott, hogy már a közelében lenni is
öröm volt. Lenyűgözve hallgattam és néztem. Annyira rá összpontosítottam, hogy a
világ többi része jóformán megszűnt számomra.

A kígyó feltálalása nehéz visszatérés volt a mindennapok világába. Hányingerrel
vettem a számba az első falat kígyóhúst. Alaptalanul émelyegtem, hiszen a hús
ízletes volt, de a gyomrom önállósította magát. Nem nagyon bírtam lenyelni. Don
Juan kis híján szívrohamot kapott a nevetéstől.

Utána lustán lepihentünk egy szikla árnyékába. A jegyzeteimen kezdtem dolgozni,
és már a mennyiségükből kiderült, hogy milyen elképesztően sok adatot közölt a
csörgőkígyókról.

-- Vadászszellemed visszatért -- szólt hirtelen don Juan. Arca komoly volt. --
Most horogra akadtál.

-- Tessék?!

Szerettem volna, ha elmagyarázza, hogy miért, de csak nevetett, és megismételte
kijelentését.

-- Mi fogott meg? -- ragaszkodtam a témához.

-- A vadász mindig vadászni fog -- jelentette ki. -- Magam is vadász vagyok.

-- Úgy érted, a vadászatból élsz?

-- Azért vadászom, hogy éljek. Bárhol meg tudok élni a természetben.

Fejével körbemutatott.

-- A vadászlét igen nagy tudást jelent -- folytatta. -- Azt jelenti, hogy más
szemmel láthatjuk a világot. Ahhoz, hogy valaki vadász lehessen, tökéletes
egyensúlyban kell lennie mindennel, máskülönben a vadászat értelmetlen feladattá
válna. Ma például egy kígyócskát ejtettünk el. Bocsánatot kellett kérnem tőle,
amiért ilyen hirtelen és határozottan elvágtam az életét. Annak tudatában
cselekedtem, hogy a saját életem is ugyanilyen hirtelen és határozottan ér majd
véget. Végső soron egyenlők vagyunk mi, meg a kígyók. Egyikünk ma eledelül
szolgált.

-- Amikor én vadásztam régebben, sohasem gondoltam efféle egyensúlyra --
mondtam.

-- Ez nem igaz. Nem öldösted csak úgy az állatokat. Családoddal mindig megetted
a vadhúst.

Kijelentéseit a helyszínen járt ember meggyőződésével tette. Persze igaza volt.
Előfordult, hogy vadhúst szereztem a család asztalára.

Pillanatnyi habozás után megkérdeztem: -- Ezt honnan tudod?

-- Vannak bizonyos dolgok, amiket egyszerűen tudok -- felelte. -- De hogy
honnan, azt nem tudom elmondani.

Elmeséltem neki, hogy nagynénéim és nagybátyáim nagy komolysággal fácánnak
nevezték minden elejtett madaramat.

Azt felelte, könnyen el tudja képzelni, ahogy a verebet ,,csöpp fácánnak''
nevezik, és komikusan előadta, hogyan rágnák meg. Állkapcsa különleges
mozgásától az a benyomásom támadt, hogy egészben, csontostul és mindenestül
ropogtat egy madarat.

-- Nagyon is az a véleményem, hogy tehetséged van a vadászathoz -- meredt rám.
-- Nem jó helyen kereskedtünk. Talán a vadásszá válásért hajlandó leszel
megváltoztatni az életmódodat.

Emlékeztetett arra, hogy csekély erőfeszítéssel rájöttem, vannak számomra jó és
rossz helyek a világon. Hozzátette, hogy a hozzájuk tartozó színt is
felfedeztem.

-- Ez azt jelenti, hogy tehetséged van a vadászathoz -- nyilatkoztatta ki. --
Nem mindenki fedezné fel a színeket is meg a helyeket is az első próbálkozásra.

A vadászlét nagyon szépnek és romantikusnak hangzott, de számomra képtelen ötlet
volt, hiszen nem különösképpen kedveltem a vadászást.

-- Nem kell szeretned a vadászatot -- válaszolta ellenvetésemre. -- Csak
természetes hajlamod van rá. Szerintem a legjobb vadászok egyáltalán nem
szeretnek vadászni; egyszerűen jól csinálják.

Úgy éreztem, don Juan mindenből ki tudná magát magyarázni, pedig azt állította,
nem szeret beszélni.

-- Ugyanúgy van ez, mint az, amit a vadászokról mondtam -- szólt erre. -- Nem
feltétlenül szeretek beszélni. Csak tehetségem van hozzá, értek hozzá, ennyi az
egész.

Nagyon mulatságosnak találtam agyafúrtságát.

-- A vadásznak különlegesen összeszedettnek kell lennie -- folytatta. -- A
vadász keveset hagy a véletlenre. Mióta ismerlek, próbállak meggyőzni, hogy
tanulj meg máshogyan élni. Eddig nem jártam sikerrel. Nem volt semmi, amibe
belekapaszkodhattál volna. De most más a helyzet. Visszaszereztem régi
vadászszellemedet, és talán ezáltal megváltozol.

Tiltakoztam. Mondtam, hogy nem akarok vadász lenni. Emlékeztettem rá, hogy az
elején csak a gyógynövényekről szerettem volna hallani tőle, de annyira
eltérített eredeti szándékomtól, hogy már nem is emlékeztem tisztán, vajon annak
idején tényleg meg akartam-e ismerni a növények titkait.

-- Helyes -- felelte. -- Nagyon helyes. Ha nem látod olyan tisztán, amit akarsz,
talán alázatosabbá válsz. Hadd mondjam így: a te céljaidhoz tulajdonképpen
mindegy, hogy a növényeket ismered meg, vagy a vadászatot. Ezt te magad mondtad
el. Minden érdekel, amit hallasz. Igaz?

Ezt még korábban mondtam neki, amikor igyekeztem az antropológia kereteit
meghatározni, és rávenni az adatközlésre. Kuncogott. Nyilvánvalóan tisztában
volt azzal, mennyire ura a helyzetnek.

-- Vadász vagyok -- mondta, mintha olvasna gondolataimban. -- Nemigen bízok
semmit a véletlenre. Talán jó, ha tudod, hogy a vadásztudományomat tanultam. Nem
mindig éltem úgy, mint most. Életem egy pontján meg kellett változnom. Most én
mutatom meg neked az irányt. Vezetlek. Tudom, mit beszélek; ezt az egészet
tanultam valakitől. Nem én magam jöttem rá.

-- Úgy érted, tanítód volt, don Juan?

-- Mondjuk, hogy valaki megtanított úgy vadászni, ahogy most téged akarlak
megtanítani -- felelte, és gyorsan más témára tért át. -- Szerintem a vadászat
valaha az egyik legnagyszerűbb emberi cselekedet volt -- jelentette ki. --
Minden vadász hatalmas volt. Sőt, a vadásznak már kezdetben erősnek kellett
lennie, hogy kibírja a vadászélet megpróbáltatásait.

Hirtelen feltámadt bennem a kíváncsiság. Csak nem a spanyol hódítás előtti
időről beszél? Faggatni kezdtem.

-- Mikor volt ez az idő, amiről beszélsz?

-- Valaha.

-- Mikor? Mint jelent a ,,valaha''?

-- Azt, hogy valaha. Vagy talán azt, hogy most, ma. Nem számít. Valamikor
mindenki tudta, hogy a vadász az emberek legjobbjából való. Manapság nem tudja
mindenki, de vannak elegen, akik tudják. Én tisztában vagyok vele, egyszer te is
tudni fogod. Érted?

-- A jakik így viszonyulnak a vadászathoz? Erre vagyok kíváncsi.

-- Nem feltétlenül.

-- És a pimák?

-- Nem mindegyik. De van, aki igen.

Több helyi indián népcsoportot is megkérdeztem. Azt szerettem volna, ha
leszögezi, hogy a vadászat valamilyen nép közös hiedelme és gyakorlata. De nem
volt hajlandó közvetlenül válaszolni, ezért másra tértem át.

-- Miért műveled velem ezt az egészet, don Juan? -- kérdeztem. Levette kalapját,
és tettetett töprengéssel vakarta a halántékát.

-- Kinyilvánítok feléd valamit -- szólt halkan. -- Mások is nyilvánítottak már
így ki valamit irányodba; egyszer te leszel az, aki kinyilvánít valamit
másoknak. Mondjuk, most én vagyok soron. Egy nap rájöttem, hogy ha a saját
önbecsülésemre méltó vadász akarok lenni, akkor meg kell változtatnom az
életmódomat. Régen sokat siránkoztam, panaszkodtam. Jó okkal éreztem magam
kisemmizettnek. Indián vagyok, az indiánokkal pedig úgy bánnak, mint a kutyával.
Ez ellen semmit sem tehettem, és nem maradt más nekem, mint a bánat. De aztán a
jószerencse megmentett, és valaki megtanított vadászni. És rájöttem, hogy addigi
életmódom nem méltó a létre... Így hát átalakítottam.

-- De én elégedett vagyok az életemmel, don Juan. Miért kellene megváltoztatnom?

Mexikói dalt kezdett halkan dúdolni. Feje fel-le mozgott, ahogy az ütemet
követte.

-- Egyenlőnek tartod magad velem? -- kérdezte éles hangon. Kérdése váratlanul
ért. Különösen zúgni kezdett a fülem, mintha kiáltotta volna ezeket a szavakat,
pedig nem így történt; ám hangjában fémes rezgés volt, ami visszhangzott a
fülemben. Bal kezem kisujjával megvakartam bal fülem belsejét. Mindig viszketett
a fülem, és ideges szokásommá vált, hogy kisujjammal ütemesen dörgöljem a fülem
belsejét. Pontosabban az egész karomat ráztam.

Don Juant láthatóan lenyűgözte ez a mozdulat.

-- Nos... egyenlők vagyunk? -- kérdezte.

-- Hogyne lennénk egyenlők! -- feleltem.

Ezt természetesen leereszkedve mondtam. Igen meleg érzéssel viseltettem don Juan
iránt, ha időnként nem is tudtam mit kezdeni vele, ám titkon az a soha ki nem
mondott hiedelem rejtőzött bennem, hogy én, az egyetemi hallgató, a fejlett
nyugati világ tagja, felsőbbrendű vagyok egy indiánnál.

-- Nem -- mondta nyugodtan. -- Nem vagyunk azok.

-- Dehogyisnem! -- ellenkeztem.

-- Nem -- mondta halkan. -- Nem vagyunk egyenlők. Én vadász vagyok, harcos, te
meg egy strici!

Leesett az állam. Nem hittem el, hogy valósággal kiejtette ezeket a szavakat.
Leejtettem jegyzetfüzetemet, döbbenten bámultam rá, majd, persze, kitört belőlem
a düh.

Nyugodt, fegyelmezett szemmel nézett rám. Elkerültem a pillantását. Aztán
beszélni kezdett. Tisztán ejtette ki a szavakat, és azok simán, megsemmisítőn
hullottak. Azt mondta, valaki másnak kerítek. Nem a saját csatáimat vívom, hanem
ismeretlenekét. Nem akarom megismerni a növények titkait, sem a vadászatét, sem
semmi másét. És hogy az ő pontos cselekedetekből, érzésekből és elhatározásokból
álló világa végtelenül hatékonyabb annál az ügyetlenkedő ostobaságnál, amit az
,,életemnek'' hívok.

Mondókája befejeztével zsibbadtságot éreztem. Rosszindulat és önhittség nélkül
beszélt, ám oly erővel, s egyben oly nyugalommal, hogy már mérges sem voltam rá.

Csendben maradtunk. Szégyelltem magam, és nem jutott eszembe semmi mondanivaló.
Arra vártam, hogy ő törje meg a csendet. Órák teltek el így. Don Juan
fokozatosan mozdulatlanná vált, végül furcsa, szinte ijesztő merevség
hatalmasodott el a testén. A sötétség beálltával egyre nehezebben vált el a
környezettől testének körvonala, végül szuroksötét lett körülöttünk, és ő
beolvadni látszott a sziklák feketeségébe. Annyira mozdulatlan lett, mintha nem
is létezne.

Éjfélre járt az idő, mire végül rájöttem, hogy ha kellene, talán örökre itt
tudna maradni, és itt is maradna mozdulatlanul a vadonban, a sziklák között. Az
ő pontos cselekedetekből, érzésekből és elhatározásokból álló világa valóban
magasabb rendű.

Csendben megérintettem a karját, és szememet elöntötték a könnyek.

{CHAPTER HETEDIK FEJEZET :: Elérhetetlenség}

{PARAGRAPH 1961. június 29. Csütörtök}

Don Juan, ahogy közel egy hete minden nap, ezen a napon is lenyűgözött a vad
viselkedésének részleteiről való tudásával. Elmagyarázott, majd bemutatott több
vadászfogást, amelyek az ő fogalmazásában a ,,foglyok furcsaságain'' alapultak.
Annyira lekötött magyarázata, hogy egy egész nap telt el, s nem vettem észre az
idő múlását. Még ebédelni is elfelejtettem. Don Juan tréfás megjegyzésekkel
célzott arra, milyen szokatlan számomra, hogy kihagyjak egy étkezést.

Estére öt foglyot fogott a rendkívül leleményes csapdája. Nekem is megtanította,
hogyan készítsem el, és állítsam fel az ilyet.

-- Kettő elég nekünk -- mondta, azzal hármat elengedett.

Ezután megtanított a fogolysütésre. Én eredetileg gödröt akartam ásni, és bokrok
zöld ágaival meg leveleivel kibélelni, majd földdel lefedni, ahogy nagyapám
csinálta hajdanán, de don Juan azt mondta, fölösleges bántani a bokrokat, ha már
a foglyokat úgyis bántottuk.

Evés után kényelmesen ballagtunk egy köves terület irányába. Leültünk egy domb
homokköves oldalában, s tréfásan megjegyeztem, hogy ha rám bízta volna, én mind
az öt foglyot megpároltam volna, s az én pecsenyém sokkal ízletesebb lett volna
az ő sültjénél.

-- Egészen biztos -- válaszolta. -- De ha így lett volna, talán sohasem jövünk
el egészben arról a helyről.

-- Hogyhogy? -- kérdeztem. -- Mi akadályozott volna meg?

-- A bokrok, a foglyok, és minden környező dolog együttesen.

-- Sohasem tudom, mikor beszélsz komolyan -- mondtam.

Tettetett türelmetlenséggel cöcögött.

-- Furcsa felfogásod van a komoly beszédről -- mondta. -- Sokat nevetek, mert
szeretek nevetni, mégis minden, amit mondok, halálosan komoly, akkor is, ha te
nem érted. Miért kellene a világnak olyannak lennie, amilyennek te gondolod? Ki
hatalmazott fel arra, hogy ezt megállapítsd?

-- Nincs bizonyíték arra, hogy másmilyen lenne a világ -- feleltem.

Sötétedett. Töprengtem, nincs-e még itt az ideje, hogy visszatérjünk a házához,
de don Juan nem úgy festett, mint aki siet, én pedig jól éreztem magam.

Hideg szél fújt. Don Juan hirtelen felállt, és azt mondta, fel kell másznunk a
domb tetejére és egy bokor nélküli területre kell kiállnunk.

-- Ne félj! -- mondta. -- A barátod vagyok, és gondoskodom arról, hogy ne
történhessen veled semmi rossz.

-- Miféle rosszra gondolsz? -- kérdeztem ijedten.

Don Juan bármikor képes volt álnokul a tiszta boldogságból a tiszta rémületbe
taszítani.

-- A világ nagyon furcsa ebben a napszakban -- jelentette ki. -- Erre gondolok.
Bármit is látsz, ne félj!

-- Mit fogok látni?

-- Még nem tudom -- kémlelte a messzeséget dél felé.

Nem látszott rajta, hogy aggódna. Én is abba az irányba néztem.

Hirtelen felfigyelt, és bal kezével a bozót sötét része felé mutatott.

-- Ott van! -- állapította meg, mintha már várt volna valamire, és az hirtelen
megjelent volna.

-- Mi az? -- kérdeztem.

-- Ott van! -- ismételte. -- Nézd! Nézd!

Nem láttam semmit, csak a bokrokat.

-- Most már itt van -- szólt sürgető hangon. -- Itt van.

Ebben a pillanatban megcsapott a szél hirtelen fuvallata, és égni kezdett a
szemem. Arra a bizonyos területre meredtem. Semmi, de semmi szokatlan nem volt
ott.

-- Az égvilágon semmit nem látok -- mondtam.

-- Hiszen éppen most érezted! -- válaszolt. -- Ebben a pillanatban. Belement a
szemedbe, és nem engedte, hogy láss.

-- Micsoda?

-- Szándékosan hoztalak a dombtetőre -- mondta. -- Itt könnyű észrevenni minket,
és valami jön felénk.

-- Micsoda? A szél?

-- Nem csak a szél -- felelte szigorúan. -- Lehet, hogy neked szélnek látszik,
mert csak a szelet ismered.

Szememet erőltetve meredtem a sivatagi bokrok közé. Don Juan csendben állt
mellettem egy kis ideig, majd a bozótba ment, és elkezdett nagy ágakat tördesni
a környező bokrokról. Összesen nyolcat tört le, és kötegbe szedte őket.
Utasított, hogy én is tegyek így, és hangosan kérjek bocsánatot a növényektől,
amiért megcsonkítom őket.

Amikor megvolt a két köteg, szólt, hogy fussak föl velük a domb tetejére, és
feküdjek két nagy kő között a hátamra. Villámgyorsan szétterítette az én kötegem
ágait, és befedte velük az egész testemet, majd magát is ugyanígy betakarta, és
a levelek között odasuttogta nekem, figyeljem meg, hogy ez az úgynevezett szél
milyen hamar eláll, miután eltűntünk előle.

Egyszer csak legnagyobb elképedésemre valóban elállt a szél, ahogyan jósolta.
Olyan lassan történt, hogy nem figyeltem volna fel a változásra, ha nem éppen
arra vártam volna. Egy darabig zúgott a szél az arcom feletti levelek között,
majd fokozatosan minden elcsendesedett körülöttünk.

Odasuttogtam don Juannak, hogy elállt a szél. Azt suttogta vissza, hogy ne
mozogjak feltűnően és ne keltsek zajt, ugyanis amit én szélnek hívok, az
egyáltalán nem szél, hanem valami, aminek saját akarata van, és fel tud ismerni
minket.

Nevettem idegességemben.

Don Juan fojtott hangon felhívta figyelmemet a környező csendességre, majd
odasuttogta, hogy mindjárt feláll és kövessem, az ágakat pedig nagyon óvatosan
tegyem félre a bal kezemmel.

Egyszerre álltunk fel. Don Juan egy pillanatig a déli messzeségbe meredt, majd
hirtelen mozdulattal nyugat felé fordult.

-- Ravasz. Nagyon ravasz! -- motyogta, és egy délnyugat felé eső részre
mutatott. -- Nézd! Nézd! -- szólított fel.

Úgy bámultam, ahogy csak tudtam. Meg akartam látni, amiről beszél, de semmit sem
vettem észre. Vagyis inkább semmi olyat, amit addig nem láttam. Csak bokrok
voltak ott és hullámoztak, mintha enyhe szél fújná őket.

-- Itt van! -- szólt don Juan.

Ebben a pillanatban levegőfuvallat csapta meg arcomat. Úgy látszott, mintha a
szél valóban elkezdett volna fújni, amikor felálltunk. Hihetetlen volt. Kellett
logikus magyarázatnak lenni rá.

Don Juan halkan kuncogott, és azt mondta, ne erőltessem az agyamat azzal, hogy
megpróbálom kitalálni.

-- Menjünk, gyűjtsünk megint bokrokat! -- hívott. -- Nem szívesen művelem ezt
ezekkel a növénykékkel, de {EMPH meg kell állítanunk} téged.

Felszedte az ágakat, amelyekkel takarództunk és beborította őket földdel meg
kövekkel. Azután ugyanazokkal a mozdulatokkal, amelyekkel az előbb, mindegyikünk
nyolc új ágat tört magának. Eközben a szél szakadatlanul fújt. Éreztem, hogy a
fülem körül felborzolja a hajamat. Don Juan a fülembe súgta, hogy miután
betakart, meg se moccanjak és semmilyen hangot ne adjak ki. Nagyon gyorsan rám
tette az ágakat, majd lefeküdt, és ő maga is betakaródzott.

Körülbelül húsz percig maradtunk ebben a helyzetben, és ezalatt egészen
különleges jelenség történt: a szél kemény, folyamatos lökései ismét átváltoztak
enyhe rezgéssé.

Lélegzetemet visszafojtva vártam don Juan jelére. Egyszer csak óvatosan
félrelökte az ágakat. Én is így tettem és felálltunk. A dombtető nagyon csendes
volt. Csak a környező bozótosból hallatszott a levelek enyhe, finom rezgése.

Don Juan szeme a bozótos egyik tőlünk délre eső részére meredt.

-- Itt van megint! -- kiáltotta.

Akaratlanul is összerezdültem, kis híján elvesztettem az egyensúlyomat.
Hangosan, parancsolón szólított fel, hogy figyeljek.

-- De hát mit kellene látnom? -- kérdeztem elkeseredetten.

Azt mondta, hogy ez a bizonyos dolog, a szél, vagy mi, olyan, mint egy felhő
vagy örvény és elég magasan a bokrok fölött csavarodik a dombtető felé, ahol mi
vagyunk.

Kialakulóban lévő hullámot láttam messzebb, a bokrok között.

-- Itt van! -- mondta don Juan a fülembe. -- Nézd, hogy keres minket!

Ekkor erős, egyenletes szélfuvallat ütötte meg arcomat, mint már az előbb is. De
most másképp reagáltam rá. Megrémültem. Nem láttam azt, amiről don Juan mesélt,
de láttam, hogy a bokrok nagyon is kísérteties hullámban borzolódnak. Nem
akartam megadni magam a félelemnek, ezért tudatosan kerestem bármifajta ideillő
magyarázatot. Azt mondtam magamban, hogy bizonyára folyamatos légmozgás van ezen
az egész területen, s mivel don Juan alaposan ismeri az egész környéket, nemcsak
tisztában van ezzel, de ki is tudja számítani, mikor várható a következő löket.
Csupán le kell feküdnie, számolnia és várnia, hogy elálljon a szél, majd amikor
feláll, ismét csak várnia kell, hogy újraéledjen.

Don Juan hangja zökkentett ki töprengésemből. Azt mondta, mennünk kell. Húztam
az időt; maradni akartam, hogy megbizonyosodhassam a szél elállásáról.

-- Nem láttam semmit, don Juan -- mondtam.

-- De valami szokatlant észrevettél.

-- Talán mondd el még egyszer, hogy mit kellett volna látnom.

-- Már mondtam -- felelte. -- Valamit, ami a szélben rejtőzik, s olyan, mint egy
örvény, felhő, köd, tekeredő arc.

Kezével vízszintes és függőleges mozgást jelző mozdulatot tett.

-- Bizonyos irányba halad -- folytatta. -- Vagy bukfencezik, vagy tekeredik. A
vadásznak ezt mind tudnia kell, hogy helyesen járhasson.

Rá akartam hagyni, de úgy látszott, erősen próbál meggyőzni, így nem mertem. Egy
pillanatig rám nézett, én pedig elfordítottam a fejemet.

-- Butaság azt hinni, hogy a világ csak annyiból áll, amennyinek gondolod --
jelentette ki. -- A világ titokzatos hely. Különösen félhomályban. Ez képes
követni minket -- mutatott állával a szélbe. -- Kifáraszthat minket, sőt, meg is
ölhet.

-- Ez a szél?

-- Ilyenkor, szürkületkor nincs szél. Ilyenkor csak erő van.

Egy óráig ültünk még a dombtetőn. A szél egész idő alatt erősen, folyamatosan
fújt.

{PARAGRAPH 1961. június 30. Péntek}

Késő délután, miután ettünk, don Juannal az ajtaja előtti részre vonultunk. Én a
,,pontomon'' ültem, és a jegyzeteimen kezdtem dolgozni. Ő hanyatt feküdt és kezét
összekulcsolta a hasán. A ,,szél'' miatt egész nap otthon ültünk. Don Juan
magyarázata szerint szándékosan zavartuk meg a szelet, és jobb nem kikezdeni
vele. Még éjszaka is ágakkal takaródzva kellett aludnom.

Don Juan egy hirtelen széllökettől egyetlen, hihetetlenül ügyes ugrással
felállt.

-- A fenébe! -- mondta. -- Téged keres a szél!

-- Hát, ezt nem veszem be, don Juan! -- nevettem. -- Tényleg nem.

Nem konokságból csináltam. Egyszerűen lehetetlenségnek tartottam az elképzelést,
miszerint a szélnek önálló akarata van, és keres engem, valamint azt is, hogy
előző nap a dombtetőn észrevett, és hozzánk sietett. Azt mondtam, a ,,szándékos
szél'' gondolata meglehetősen leegyszerűsített világképre vall.

-- Hát akkor micsoda a szél? -- kérdezte kihívón.

Türelmesen elmagyaráztam, hogy a meleg és a hideg légtömegek különböző
nyomásúak, és ez a nyomás mozgatja őket függőlegesen és vízszintesen. Sokáig
tartott, mire a meteorológia alapismereteit részletesen elmagyaráztam.

-- Azt akarod mondani, hogy a szél nem más, mint meleg meg hideg levegő? --
ámult el.

-- Attól tartok -- mondtam és csendben élveztem a győzelmet. Úgy tűnt, don
Juannak elállt a szava a döbbenettől. De aztán rám nézett, és bruhaházni
kezdett.

-- A véleményed mindig megváltoztathatatlan -- mondta némi gúnnyal a hangjában.
-- A megdönthetetlen igazság birtokában vagy, ugye? Csakhogy egy vadász számára
a véleményed tiszta gané. Teljesen mindegy, hogy a légnyomás egy, kettő vagy
tíz; ha itt élnél kint a vadonban, tudnád, hogy szürkületkor a szél erővé válik.
Minden valamirevaló vadász tudja ezt, és ennek megfelelően cselekszik.

-- Mit cselekszik?

-- Felhasználja a szürkületet és a szélben rejlő erőt.

-- Hogyan?

-- Ha arra van szüksége, betakaródzik, mozdulatlanná merevedik és elbújik az erő
elől, ameddig véget nem ér a szürkület, és az erő a védelme alá nem vette.

Kezével valamit beburkoló mozdulatot tett.

-- Ez a védelem olyan, mint egy...

Itt megállt, és a megfelelő szón gondolkodott.

-- Burok? -- próbáltam kisegíteni.

-- Az bizony -- mondta. -- Az erő védelme burokként vesz körül. A vadász kinn
maradhat a nyílt terület kellős közepén és nincs az a puma, az a prérifarkas, az
a csúszómászó, amelyik bánthatná. Hegyi oroszlán jöhet és szimatolhat bele
egészen a képébe. Ha nem mozdul meg a vadász, a puma elmegy. Erről
kezeskedhetem. Ha viszont azt akarja a vadász, hogy észrevegyék, csupán ki kell
állnia szürkületkor a dombtetőre, és az erő egész éjszaka zaklatni, keresni
fogja. Tehát, ha a vadász menni akar valahova éjszaka, vagy ébren akar maradni,
akkor ki kell tennie magát a szélnek. Ebben rejlik a nagyszerű vadászok titka.
Tudják, mikor legyenek elérhetők és mikor legyenek elérhetetlenek.

Némileg zavar volt a fejemben és kértem, hogy összegezze, amit mondott. Nagy
türelemmel elmagyarázta, hogy a szürkület és a szél példáján mutatta be,
mennyire fontos a rejtőzés és a megmutatkozás közötti viszony.

-- Meg kell tanulnod szándékosan elérhetővé és elérhetetlenné válni -- mondta.
-- Ahogyan most élsz, akaratlanul is mindig elérhető vagy.

Tiltakoztam. Az én érzéseim szerint életem éppen inkább egyre titkolódzóbbá
vált. Erre azt mondta, hogy nem értettem meg a lényeget. Az elérhetetlenség nem
jelenti azt, hogy bujkálunk vagy titkolódzunk, hanem azt, hogy
hozzáférhetetlenek vagyunk.

-- Más szóval -- folytatta türelmesen -- értelmetlen a rejtőzés, ha mindenki
tudja, hogy rejtőzködsz. Ebből ered most a bajod. Amikor rejtőzködsz, mindenki
tudja, hogy bujkálsz, amikor pedig nem, bárki döfése számára elérhető vagy.

Fenyegetve éreztem magamat, és gyorsan védekezni igyekeztem.

-- Ne magyarázkodj! -- szólt don Juan szárazon. -- Fölösleges. Mindnyájan nagyon
ostobák vagyunk, te sem lehetsz hát másmilyen. Valaha én magam is minduntalan
elérhetővé tettem magam, míg végül semmire nem telt tőlem, hacsak a sírásra nem.
És sírtam is eleget, akárcsak te.

Don Juan egy pillanatra végigmért, majd hangosan sóhajtott.

-- Én ugyan fiatalabb voltam nálad -- folytatta. -- De egy napon elegem lett, és
megváltoztam. Mondjuk, hogy vadásszá válásom egyik napján megtanultam annak
titkát, hogy milyen elérhetőnek és elérhetetlennek lenni.

Közöltem vele, hogy nem sikerül megragadnom a lényeget. Tényleg nem tudtam
felfogni, mit ért ,,elérhetőség'' alatt. A következő spanyol kifejezésekkel élt:
,,ponerse al alcance'' (elérhetőnek lenni), és ,,ponerse en el medio del camino''
(forgalmas út közepére állni).

-- Vissza kell vonulnod onnan -- magyarázta. -- El kell jönnöd a forgalmas út
közepéről. Az egész lényed ott van, nincs hát értelme rejtőzni, hiszen csak
képzelnéd, hogy takar valami. Forgalmas út közepén lenni azt jelenti, hogy
minden járókelő látja minden mozdulatodat.

Hasonlata érdekes volt, ám egyben homályos is.

-- Talányokban beszélsz -- jelentettem ki.

Egy hosszú pillanatig rám meredt, aztán dúdolni kezdett. Ültömben
felegyenesedtem és figyelni kezdtem. Már tudtam, hogy amikor don Juan mexikói
dallamot dúdol, lecsapni készül rám.

-- Mondd csak! -- mosolygott és kérdő tekintettel meredt rám. -- Ugyan mi
történt azzal a szőke lánnyal, akit nagyon kedveltél?

Úgy bámulhattam rá, mint a sült bolond. Jóízűen nevetett, én pedig nem tudtam
mit mondjak.

-- Meséltél róla -- nyugtatott.

Én azonban nem emlékeztem, hogy bárkiről is meséltem volna neki, legkevésbé egy
szőke lányról.

-- Én ugyan nem említettem neked semmi ilyesmit! -- mondtam.

-- Hogyne említettél volna! -- jelentette ki, mintha ezzel vége lenne a vitának.

Tiltakozni akartam, de félbeszakított, mondván, nem az számít, honnan tud a
dologról, hanem az, hogy szerettem-e azt a lányt.

Ellenséges indulat kezdett a hatalmába keríteni.

-- Ne tereld másra a dolgot! -- figyelmeztetett szárazon don Juan. -- Most fogd
vissza a fontosságérzetedet! Volt egy nőd, aki igen kedves volt a szívednek, és
elvesztetted.

Tűnődni kezdtem, hogy beszéltem-e erről don Juannak. Arra a következtetésre
jutottam, hogy nem volt erre alkalom. De talán mégiscsak lehetett. Ahányszor
csak kocsival mentünk valahova, megállás nélkül beszéltünk mindenféléről. Nem
emlékeztem mindenre, ami szóba került, hiszen vezetés közben nem
jegyzetelhettem. Ez kissé megnyugtatott. Közöltem vele, hogy igaza van. Volt
életemben egy nagyon fontos szőke lány.

-- Miért nincs veled? -- érdeklődött.

-- Elment.

-- Miért?

-- Több oka is volt.

-- Nem volt több oka. Csak egy. Túlságosan elérhetővé tetted magadat.

Komolyan kíváncsi voltam, mit ért ez alatt. Ismét mély érzéseket váltott ki
belőlem, amit csinált. Úgy látszott, tisztában van a hatással, és csintalan
mosolyának elrejtése végett csücsörített.

-- Mindenki tudott rólatok -- mondta megingathatatlan meggyőződéssel.

-- És az baj volt?

-- Óriási nagy baj! Az a lány jó ember volt.

Kifejeztem őszinte érzésemet, mely szerint visszataszító, ahogy a zavarosban
halászik, és még inkább az, ahogy mindig olyan bizonyossággal teszi
kijelentéseit, mintha a helyszínen járt és mindent látott volna.

-- De hát így van -- mondta lefegyverző őszinteséggel. -- Mindezt láttam. Jó
lány volt.

Tudtam, hogy fölösleges vitatkozni, de dühös voltam rá életem e sebének
felszakításáért, és közöltem, hogy az illető lány nem is olyan jó ember,
szerintem elég gyönge jellemű volt.

-- Te is az vagy -- mondta nyugodtan. -- De ez nem fontos. Az fontos, hogy már
mindenütt kerested; ettől különlegessé vált számodra, és aki különleges nekünk,
azt csak szép szavakkal illessük.

Szégyen fogott el; nagy szomorúság kezdett hatalmába keríteni.

-- Mit művelsz velem, don Juan? -- kérdeztem. -- Mindig sikerül elszomorítanod.
Miért?

-- Most meg az érzelgősségbe lovallod bele magad -- gyanúsított.

-- Mi ennek az egésznek az értelme, don Juan?

-- Az elérhetetlenség az értelme -- jelentette ki. -- A lány emlékét csak azért
idéztem fel, hogy ezáltal közvetlenül megmutathassam neked azt, amit a széllel
nem tudtam. Azért veszítetted el ezt a lányt, mert túlságosan elérhető voltál;
mindig ott voltál számára, és életed csupa megszokásból állt.

-- Dehogy! -- mondtam. -- Tévedsz! Az életem sohasem volt csupa megszokás.

-- Az volt, és most is az -- mondta ellentmondást nem tűrőn. -- Nem közönséges
szokásokból áll, úgy érzed hát, hogy nem csupa megszokás, de biztosíthatlak,
hogy az.

Duzzogni lett volna kedvem, belemerülni a morcosságba, de don Juan szemétől
valahogy nyugtalan lettem. Mintha folyamatosan tovább lökdösött volna a szeme.

-- A vadász művészete az elérhetetlenség -- mondta. -- A szőke lány esetében ez
azt jelentette volna, hogy vadászként viselkedsz és ritkán találkozol vele. Nem
úgy, ahogy te csináltad. Nap mint nap vele voltál, míg végül nem maradt más
érzés közöttetek, mint az unalom. Igaz?

Nem feleltem. Nem volt rá szükség. Igaza volt.

-- Az elérhetetlenség azt jelenti, hogy finoman érinted a környező világot. Nem
eszel meg öt foglyot, csak egyet. Nem bántod a növényeket pusztán azért, hogy
sütőgödröt csinálhass. Nem teszed ki magadat a szél erejének, hacsak nem muszáj.
Nem használod ki, nem facsarod ki az embereket, amíg össze nem fonnyadnak,
különösen azokat, akiket szeretsz.

-- Soha nem használtam ki senkit -- mondtam őszintén.

De don Juan szerint igenis kihasználtam őket, és így kerek-perec kijelenthettem,
hogy meguntam az embereket, és elfáradtam tőlük.

-- Az elérhetetlenség azt jelenti, hogy szándékosan elkerülöd önmagad és mások
kimerítését -- folytatta. -- Azt jelenti, nem vagy kiéhezett, nem vagy
kétségbeesett, mint az a szerencsétlen flótás, aki fél, hogy soha többé nem lesz
mit ennie, és magába töm mindent, mind az öt foglyot!

Don Juan ütése egyértelműen övön alul ért. Nevettem, ez úgy látszott,
felvidítja. Könnyedén megérintette a hátamat.

-- A vadász tudja, hogy újra és újra vadat fog a csapdájába csalni, nem aggódik
hát. Az aggódás elérhetővé változtat. Önkéntelenül is elérhetők leszünk tőle. És
ha aggódunk, kétségbeesésünkben mindenhez ragaszkodunk; és ha ragaszkodunk,
elkerülhetetlenül kimerítjük azt, akihez vagy amihez ragaszkodunk.

Közöltem vele, hogy a mindennapi életemben elképzelhetetlen lenne
elérhetetlennek lenni. Ahhoz, hogy működhessek, elérhetőnek kell lennem azok
számára, akiknek dolguk van velem.

-- Mondtam már: az elérhetetlenség nem azt jelenti, hogy bujkálsz, meg
titkolódzol -- felelte nyugodtan. -- Azt sem jelenti, hogy nincs dolgod
emberekkel. A vadász mértékletesen, gyöngéden bánik a világával, függetlenül
attól, hogy ez a világ tárgyakból, növényekből, állatokból, emberekből, vagy
erőből áll. A vadász bensséges kapcsolatban van a világával, és mégis
elérhetetlen ugyanennek a világnak a számára.

-- Ez ellentmondás -- mondtam. -- Nem lehet elérhetetlen, ha napról-napra,
óráról órára itt van a világában!

-- Nem érted -- szólt türelmesen don Juan. -- Azért elérhetetlen, mert nem
csavarja ki a világot. Könnyedén érinti meg, addig marad, ameddig maradnia kell,
majd sebesen továbbmegy, és alig hagy nyomot maga után.

{CHAPTER NYOLCADIK FEJEZET :: Szokásaink megszüntetése}

{PARAGRAPH 1961. július 16. Vasárnap}

Egész délelőtt kövér mókusra hasonlító rágcsálókat figyeltünk; don Juan
vízipatkánynak nevezte őket. Felhívta a figyelmemet arra, hogy rendkívül gyorsan
el tudnak menekülni a veszély elől, de van egy borzasztó szokásuk: miután
otthagyták a ragadozót, megállnak, sőt, akár egy kőre is felmásznak, hátsó
lábukra állnak, körülnéznek, és tisztítani kezdik a bundájukat.

-- Nagyon jó a szemük -- figyelmeztetett don Juan. -- Csak akkor mozdulhatsz,
amikor éppen futnak, tehát meg kell tanulnod kiszámítani, mikor torpannak majd
meg, mert ekkor neked is meg kell állnod.

Belemerültem a megfigyelésbe. A nap folyamán olyan sokat láttam, amitől egy
vadász a kezét dörzsölte volna örömében. És végül majdnem minden alkalommal ki
tudtam számítani a mozgásukat.

Don Juan ezután megmutatta, hogyan kell csapdát készíteni. Elmagyarázta, hogy a
vadásznak sokáig kell figyelnie táplálkozó- és búvóhelyüket, hogy
megállapíthassa, hova helyezze csapdáit; ezután éjszaka felállíthatja őket, és a
következő nap csupán rájuk kell ijesztenie, s azok fejveszetten menekülve, a
kelepcéjében kötnek ki.

Botokat szedtünk és kezdtük összeállítani a csapdákat. Én már majdnem végeztem
az enyémmel, és izgatottan töprengtem, vajon beválik-e, amikor don Juan hirtelen
megállt, bal csuklójára pillantott, mintha karórájára nézne -- bár ilyet sohasem
hordott és kijelentette, hogy az órája ebédidőt mutat. Éppen egy hosszú vesszőt
próbáltam karikába görbíteni. Gondolkodás nélkül letettem a többi
vadászfelszerelésem közé.

Don Juan kíváncsi arckifejezéssel nézett rám, majd ebédidőt jelző gyári kürt
süvöltését utánozta. Nevettem. A hang tökéletes volt. Elindultam felé, és
észrevettem, hogy rám mered. A fejét rázta.

-- A fenébe is! -- fakadt ki.

-- Mi a baj? -- kérdeztem.

Megint kiadott egy hosszú, süvöltő gyári kürtölést.

-- Vége az ebédnek -- mondta. -- Folytatódik a munka!

Egy pillanatig zavarban voltam, de aztán arra gondoltam, hogy tréfál, talán
azért, mert nem is volt semmink, amit megebédelhettünk volna. Annyira
belemerültem a rágcsálók figyelésébe, hogy elfeledtem, nincs elemózsiánk. Újra
fölvettem a vesszőt, és megpróbáltam meghajlítani. Egy pillanat múlva don Juan
ismét megszólaltatta a ,,kürtjét''.

-- Itt az ideje, hogy hazamenjünk! -- jelentette be. Megvizsgálta képzelt
óráját, és rám kacsintott.

-- Öt óra van -- mondta, mintha titkot árulna el. Azt hittem, hirtelen elege
lett a vadászásból és mára be akarja fejezni az egészet. Mindenemet letettem, és
kezdtem készülődni a visszatérésre. Rá sem néztem. Feltételeztem, hogy ő is
összeszedi a holmiját. Amikor kész lettem, felnéztem és láttam, hogy
törökülésben ül egy méternyire.

-- Kész vagyok -- mondtam. -- Felőlem akármikor indulhatunk.

Felkelt, majd felmászott egy kőre. Másfél-két méternyire állt a talajtól, onnan
nézett rám. Két kezével tölcsért formált a szája előtt, és nagyon hosszú, éles
hangot adott ki. Olyan volt, mint egy gyári kürt felerősített hangja. Teljes
körben megfordult, miközben ezt a süvöltő hangot hallatta.

-- Mit csinálsz, don Juan? -- kérdeztem.

Azt mondta, jelt ad az egész világnak, hogy mindenki menjen haza. Teljesen
megrökönyödtem. Nem tudtam megállapítani, tréfál-e, vagy egyszerűen megbuggyant.
Merőn néztem, és próbáltam összekapcsolni viselkedését valamivel, amit esetleg
előtte mondott. Egész délelőtt alig beszéltünk, nem emlékeztem semmi
érdemlegesre.

Még mindig a kő tetején állt. Rám nézett, elmosolyodott, és ismét kacsintott.
Rémület fogott el. Don Juan kezéből megint tölcsért csinált, és újból hosszú
sípoláshoz hasonló hangot hallatott.

Azt mondta, reggel nyolc óra van, és újra elő kell vennem az eszközeimet, hiszen
egy teljes nap áll előttünk.

Ekkorra már teljesen összezavarodtam. Félelmem pillanatok alatt
megsokszorozódott, ellenállhatatlan vágyat éreztem, hogy elfussak a helyszínről.
Don Juant őrültnek gondoltam. Már épp menekülni akartam, amikor lecsúszott a
kőről, és mosolyogva odajött hozzám.

-- Azt hiszed, megőrültem, {EMPH ugye}? -- kérdezte.

Elmondtam, hogy kiszámíthatatlan viselkedésével a frászt hozta rám.

Közölte, hogy egyenlően állunk. Nem értettem. Gondolataimat teljességgel
elmebetegre emlékeztető viselkedése foglalta el. Elmagyarázta, hogy szándékosan
akarta rám hozni a frászt kiszámíthatatlan viselkedése súlyosságával, ő ugyanis
az én kiszámítha-tó viselkedésem súlyosságától mászik a falra. Hozzátette, hogy
az én szokásaim éppolyan elmebetegek, mint az ő kürtölése.

Megdöbbenve jelentettem ki, hogy egyáltalán nincsenek szokásaim, sőt, szerintem
éppen egészséges szokásaim hiánya miatt zűrzavaros az életem.

Nevetett, és mutatta, hogy üljek le mellé. Titokzatos módon ismét átalakult az
egész helyzet. Mihelyt beszélni kezdett, ijedtségem eltűnt.

-- Mik a szokásaim? -- kérdeztem.

-- Mindent megszokásból csinálsz.

-- De hát nem mindenki ilyen?

-- Nem mindenki. Én nem megszokásból csinálom, amit csinálok.

-- Mi váltotta ki ezt az egészet, don Juan? Mit tettem vagy mondtam, amitől ezt
csináltad?

-- Aggódtál az ebéd miatt.

-- Nem szóltam semmit; honnan tudod, hogy aggódtam?

-- Minden délben aggódsz az evés miatt, minden este hat körül és minden reggel
nyolc óra tájékán -- mondta gonosz vigyorral. -- Akkor is aggódsz ezekben az
időpontokban, ha nem vagy éhes. Pusztán meg kellett fújnom a sípomat, hogy
megmutassam a szokásokhoz ragaszkodó szellemedet. Szellemedet külső jelekhez
idomították.

Szemében kérdéssel meredt rám. Nem tudtam védekezni.

-- Lassan már a vadászatból is megszokást csinálsz -- folytatta. -- Máris
kialakítottál egyfajta időbeosztást; megvan, hogy mikor beszélsz, mikor eszel,
mikor alszol el.

Nem tudtam mit mondani. Életemben mindent arra a mintára építettem, amelyet don
Juan evési szokásaim kapcsán felhozott. Mégis erősen úgy éreztem, hogy életem
kevésbé alapul megszokáson, mint e legtöbb barátomé és ismerősömé.

-- Sokat megtudtál a vadászatról mostanra -- folytatta don Juan. -- Könnyen
rájössz hát, hogy a jó vadász elsősorban egyvalamit tud -- ismeri a zsákmánya
szokásait. Ettől válik jó vadásszá. Ha eszedbe jutna, hogyan kezdtelek beavatni
a vadásztudományba, talán megértenéd, mire célzok. Először megtanítottalak
csapdát készíteni és állítani, majd megtanítottam a keresett vad szokásait,
végül pedig kipróbáltuk, beválik-e a csapda ilyen körülmények között. Ezekből a
részekből áll a vadászat. Most a legutolsó, és messze a legnehezebb lépést kell
megtanítanom neked. Talán évek telnek el, mire elmondhatod, hogy megértetted, és
vadász lettél.

Don Juan szünetet tartott, mintha időt adna nekem. Levette a kalapját és a
megfigyelt rágcsálók tisztálkodó mozdulatait utánozta. Roppant mulatságosnak
tűnt nekem. Kerek fejével éppen úgy festett, mint egy ilyen rágcsáló.

-- A vadászlét nemcsak abból áll, hogy állatokat ejtünk csapdába -- folytatta.
-- Egy valamirevaló vadász sem azért ejt zsákmányt, mert kelepcét állít, vagy
mert ismeri a zsákmánya szokásait, hanem azért, mert saját magának nincsenek
szokásai. Ebben rejlik az előnye. Egyáltalán nem olyan, mint a szigorúan
megszabott szokású, kiszámítható furcsaságokat művelő állatok, amelyekre
vadászik; ő szabad, folyékony, kiszámíthatatlan.

Don Juan állítása mesterséges, irracionális eszményképnek tűnt számomra. El nem
tudtam képzelni szokások nélküli életet. Őszintén akartam válaszolni, nemcsak
bólogatni vagy ellenkezni. Úgy éreztem, hogy sem én, sem más nem valósíthatja
meg azt, amire gondol.

-- Nem érdekelnek az érzéseid -- válaszolta. -- Csak úgy válhatsz vadásszá, ha
eltörlöd a szokásokat az életedből. Jól megy neked a vadászat. Gyorsan tanultál,
és most láthatod, hogy ugyanolyan könnyen kiszámítható vagy, mint a zsákmányod.

Kértem, hozzon megfogható példákat.

-- A vadászatról beszélek -- mondta nyugodtan. -- Tehát olyasmire gondolok, amit
az állatok tesznek; hogy hol esznek; hol, hogyan, mikor alusznak; hol nevelik
fel a kölykeiket; hogyan járnak. Ezekre a szokásokra hívom fel a figyelmedet,
hogy a saját magad hasonló szokásai tudatosodhassanak benned. Megfigyelted a
sivatagi állatok szokásait. Meghatározott helyen esznek és isznak, meghatározott
ponton építenek maguknak búvóhelyet, meghatározott módon hagyják meg a nyomukat;
a jó vadász valójában minden cselekedetüket előre láthatja vagy kitalálhatja.
Amint már korábban is említettem, az én szememben úgy viselkedsz, mint a
zsákmányod. Valamikor nekem is felhívta erre a figyelmemet valaki, nem vagy hát
egyedül vele. Mindnyájan úgy viselkedünk, mint az állatok, amelyekre vadászunk.
És ez nyilvánvalóan éppúgy valaki vagy valami más zsákmányává tesz minket. Na
már most, a vadász ezzel tisztában van, és arra törekszik, hogy ő maga ne legyen
többé zsákmány Érted, mit mondok?

Ismét kifejeztem véleményemet, mely szerint javaslata megvalósíthatatlan.

-- Időbe telik -- mondta. -- Elkezdheted például azzal, hogy nem ebédelsz minden
egyes nap déli tizenkettőkor.

Rám nézett, és jóindulatúan mosolygott. Mókás arckifejezése megnevettetett.

-- Azonban egyes állatok hollétét lehetetlen kinyomozni -- folytatta. -- Vannak
bizonyos szarvasfélék például, amelyeket egy szerencsés vadásznak életében talán
egyszer útjába vezérelhet a sors.

Don Juan hatásszünetet tartott, és áthatón nézett rám. Úgy tűnt, kérdésre vár.
Nem volt mit kérdeznem.

-- Mit gondolsz, mitől olyan különlegesek és megtalálhatatlanok? -- kérdezte.

Nem tudtam mit mondjak, megvontam hát a vállamat.

-- Attól, hogy nincsenek szokásaik! -- mondta, mintha nagy titkot fedne fel. --
Ettől csodalények.

-- Minden szarvasnak aludnia kell éjjel -- vetettem ellen. -- Ez nem szokás?

-- Hogyne, ha a szarvas mindig ugyanabban az időben és ugyanott alszik. De ezek
a csodalények nem így viselkednek. Egyszer még te magad is meggyőződhetsz erről.
Talán az lesz a sorsod, hogy egész életedben egy ilyen lényt kergess.

-- Mit értesz ez alatt?

-- Szeretsz vadászni. Talán egyszer, valahol a világon keresztezi utad egy
csodalényét, és utána indulsz. A csodalény nem akármilyen látvány! Nekem
szerencsém volt, és egyszer utamba akadt egy. Találkozásunk előtt már sokat
elsajátítottam a vadászatból, s ezt gyakoroltam is. Egyszer a közép-mexikói
hegyek sűrű erdejében hirtelen éles füttyentést hallottam. Ismeretlen jelenség
volt számomra; a vadont rovó kóborlásaim sok éve alatt egyetlenegyszer sem
hallottam ilyen hangot. Nem találtam a forrását; úgy tűnt, mintha egyszerre több
különböző helyről jönne. Azt hittem, talán ismeretlen állatcsorda vagy -csapat
vesz körül.

Még egyszer meghallottam a szívfájdító füttyszót; úgy tűnt, mintha mindenhonnan
jönne egyszerre. Ekkor jöttem rá, mekkora szerencsém van. Tudtam, hogy csodalény
van a közelemben. Azzal is tisztában voltam, hogy a csodaszarvas tudatában van
mind a köznapi emberek, mind a vadászok szokásainak.

Nagyon könnyen ki lehet találni, mit csinál ilyen helyzetben egy köznapi ember.
Mindenekelőtt, félelme azonnal zsákmánnyá változtatja. Miután zsákmánnyá vált,
két dolgot tehet. Vagy menekül, vagy felveszi a harcot. Ha nincs nála fegyver,
rendszerint a nyílt terület felé rohanva, menti az életét. Ha van fegyvere,
előkapja, és vagy a helyszínen megmerevedve, vagy a földre lapulva vár.

A vadász viszont, amikor a vadonban cserkél, sohasem jelenik meg sehol anélkül,
hogy kifigyelte volna a számára kedvező pontokat, tehát azonnal fedezékbe
húzódik. Félrevezetésként esetleg földre ejti, vagy ágra akasztja a poncsóját,
aztán elbújik, és vár a vad következő mozdulatára. Ezért a csodaszarvas
jelenlétében egyiket sem tettem, hanem gyorsan fejre álltam, és csendben
pityeregni kezdtem. Igazi könnyek jöttek a szememből, és oly sokáig sírdogáltam,
hogy már majdnem elájultam. Hirtelen enyhe fuvallatot éreztem; valami szimatolta
a hajamat a jobb fülem mögött. Oda akartam fordítani a fejemet, hogy megnézzem,
mi az, de elvesztettem az egyensúlyomat, és a földre zuttyantam. Ahogy felültem,
ragyogó lényt láttam rám meredni. A szarvas rám nézett, én mondtam neki, hogy
nem bántom. Ő pedig beszélt velem.

Don Juan abbahagyta a mesélést, és rám nézett. Akaratlanul is elmosolyodtam. A
beszélő szarvas fogalma enyhén szólva hihetetlenül hangzott számomra.

-- Beszélt velem -- vigyorgott don Juan.

-- A szarvas beszélt?

-- Beszélt bizony!

Don Juan felállt, és felvette összecsomagolt vadászszerszámait.

-- Valóban beszélt? -- kérdeztem hüledező hangon.

Óriási nevetés volt a válasz.

-- Na, és mit mondott? -- kérdeztem félig-meddig tréfából. Azt hittem, ugrat.
Egy pillanatig hallgatott, mintha visszaemlékezni próbálna, majd amint beszélni
kezdett, felderült az arca.

-- Azt mondta a csodaszarvas: ,,Szervusz, barátom!'' -- számolt be a történtekről
don Juan. ,,Szervusz!'' -- válaszoltam én. Aztán megkérdezte: ,,Miért sírsz?'' Azt
feleltem: ,,Mert szomorú vagyok.'' Ekkor a csodalény odajött a fülemhez, és olyan
tisztán, ahogy én beszélek most, azt mondta: ,,Ne légy szomorú!''

Don Juan merőn nézett a szemembe. Pajkosság csillant meg a tekintetében.
Harsányan nevetni kezdett.

Azt mondtam, ez a szarvassal folytatott beszélgetés elég buta volt.

-- Mit vártál? -- kérdezte, még mindig nevetve. -- Indián vagyok.

Humora annyira földöntúli volt, hogy együtt kellett nevetnem vele.

-- Nem hiszed, hogy a csodaszarvas beszél, {EMPH ugye}?

-- Sajnálom, de egyszerűen nem hiszem, hogy ilyesmi lehetséges -- mondtam.

-- Nem csodálom -- nyugtatott. -- Fene dolog ez.

{CHAPTER KILENCEDIK FEJEZET :: Az utolsó földi csata}

{PARAGRAPH 1961. július 24. Hétfő}

A délután fele telhetett el, amikor don Juan többórás sivatagi kószálás után,
árnyékos pihenőhelyet választott. Amint leültünk, beszélni kezdett. Kifejtette,
hogy sokat elsajátítottam a vadászat tudományából, de nem változtam meg annyira,
amennyire szerette volna.

-- Nem elég érteni a csapdakészítéshez és -felállításhoz -- mondta. -- A
vadásznak vadászként is kell élnie ahhoz, hogy a legtöbbet hozza ki az életéből.
Sajnos, a változás nehéz, és igen lassú; olykor évekig tart, mire valaki
meggyőződik a változás szükségességéről. Nekem évekbe telt, de nekem talán nem
volt tehetségem a vadászathoz. Azt hiszem, számomra az volt a legnehezebb, hogy
valóban meg akarjak változni.

Biztosítottam afelől, hogy értem a dolgot. Amióta vadászatra kezdett tanítani,
én is elkezdtem újragondolni a cselekedeteimet. Talán az volt a legmeglepőbb
felfedezésem, hogy tetszenek don Juan módszerei. Don Juant magát is kedveltem.
Volt valami szilárd a viselkedésében; cselekedetei kétségtelenné tették
kiválóságát, és mégsem használta sohasem arra a fölényét, hogy valamit
kicsikarjon tőlem. Érdeklődése életmódom megváltoztatása iránt -- érzésem
szerint -- személytelen javaslatokból állt, vagy talán hibáim határozott
jellemzéséből. Erősen tudatosította bennem a hibáimat, mégsem tudtam elképzelni,
hogy a módszereitől miképp kerülne helyére bármi bennem. Őszintén úgy hittem,
hogy annak fényében, amit életemben el akartam érni, az ő életmódja
nyomorúságot, küzdelmet eredményezett volna. Ezért nem törekedtem a változásra.
Ám megtanultam tisztelni mesteri hozzáértését, mert abban mindig szépség és
pontosság fejeződött ki.

-- Más taktika mellett döntöttem -- jelentette be.

Kértem, fejtse ki bővebben, ugyanis kijelentésének homályossága miatt nem tudtam
biztosan, rám vonatkozik-e.

-- A jó vadász annyiszor változtatja meg a módszereit, ahányszor csak szükséges
-- felelte. -- Ezt te magad is tudod.

-- Mire gondolsz, don Juan?

-- A vadásznak nemcsak a zsákmánya szokásairól kell tudnia, hanem arról is, hogy
léteznek az embert, az állatokat, és minden élőlényt kalauzoló erők ezen a
Földön.

Itt abbahagyta. Vártam, de úgy látszott, mondókája végére ért.

-- Miféle erőket emlegetsz? -- kérdeztem hosszú szünet után.

-- Olyan erőket, amelyek irányítják életünket és halálunkat.

Megint abbahagyta, és úgy látszott, szörnyű nehezen tudja folytatni. Kezét
tördelte, fejét csóválta és töprengőn sóhajtott. Kétszer is csendre intett,
amikor meg akartam szólalni, és titokzatos kijelentései elmagyarázására kérni.

-- Nem fogod tudni könnyen megállítani magadat -- mondta végül. -- Tudom, hogy
konok vagy, de ez nem számít. Minél konokabb vagy, annál jobb lesz, amikor végre
sikerül megváltoznod.

-- Megteszek mindent, ami tőlem telik -- jelentettem ki.

-- Dehogy. Nem teszel meg mindent, ami telne tőled. Ezt csak azért mondtad, mert
jól hangzik. Minden cselekedetedre ezt mondod. Évek óta megteszel mindent, ami
tőled telik, mégsem jutsz semmire. Ezt valahogy helyre kell hozni.

Szokás szerint kényszert éreztem, hogy védekezzem. Úgy látszott, hogy don Juan
mindig a leggyengébb pontjaimat célozza meg. Ám hosszas magyarázkodásom közepén
egyszer csak eszembe jutott, hogy ahányszor csak védekezni próbáltam a bírálata
ellen, a végén mindig fölöttébb ostobának éreztem magam. Leállítottam hát
magamat.

Don Juan kíváncsian vizsgált, majd elnevette magát. Nagyon kedvesen
emlékeztetett régebbi megjegyzésére, mely szerint valamennyien ostobák vagyunk.
Én sem vagyok kivétel.

-- Mindig el kell magyaráznod a tetteidet, mintha te lennél az egyetlen a
Földön, aki téved -- mondta. -- Ismét fontosságod régi érzete a ludas. Ez
túlteng benned, éppúgy, mint a múltad. Viszont nem vállalsz felelősséget a
cselekedeteidért; nem használod tanácsadónak a halálodat, és mindenekfelett
túlságosan elérhető vagy. Más szóval életed éppolyan zűrös, mint találkozásunk
előtt volt.

Ismét fellángolt bennem a büszkeség, és vitába akartam szállni vele. Csendre
intett.

-- Felelősséget kell vállalnunk azért, hogy fura világban élünk -- jelentette
ki. -- Mert fura világban élünk, ugye tudod?

Bólintottam.

-- Nem ugyanarról beszélünk -- mondta. -- Neked azért fura a világ, mert amikor
nem unod, akkor valami nem tetszik benne. Számomra azért fura a világ, mert
rendkívüli, fenséges, titokzatos, felfoghatatlan; arról igyekezlek meggyőzni,
hogy felelősséget kell vállalnod, amiért itt vagy ezen a csodálatos világon,
ebben a csodálatos sivatagban, ebben a csodálatos pillanatban. Meg akarlak
győzni, hogy tanuld meg minden cselekedetedet értékessé tenni, mert csak rövid
ideig leszel itt; túlságosan is rövid az időd ahhoz, hogy a világ minden
csodájának tanúja lehess.

Kitartottam véleményem mellett, mely szerint az emberi lét része, hogy unjuk a
világot vagy valamit kifogásolunk benne.

-- Akkor változtasd meg ezt! -- válaszolt szárazon. -- Ha nem fogadod el ezt a
kihívást, annyit érsz, mintha meghaltál volna.

Felhívott, hogy nevezzek meg valamit életemben, amely minden gondolatomat
lefoglalja. Azt mondtam, hogy a művészet. Mindig is művész akartam lenni, és
évekig próbálkoztam vele. Még mindig velem volt kudarcaim fájdalmas emléke.

-- Sohasem vállaltál felelősséget azért, hogy ezen a kifürkészhetetlen világon
vagy -- vádolt meg. -- Tehát sohasem voltál művész, és talán soha nem leszel
vadász sem.

-- Ez a legtöbb, ami telik tőlem, don Juan!

-- Nem. Nem tudod, mire vagy képes!

-- Mindent megteszek, amit tudok!

-- Megint csak tévedsz! Tehetsz többet! Egyetlen egyszerű baj van veled -- azt
hiszed, hogy bőven van időd...

Szünetet tartott és rám nézett, mintha válaszomra várna.

-- Azt hiszed, bőven van időd -- ismételte.

-- Mire, don Juan?

-- Azt hiszed, hogy örökké fogsz élni!

-- Nem hiszem azt.

-- Hát, ha nem hiszed, mire vársz? Miért vonakodsz megváltozni?

-- Felmerült-e benned az, hogy esetleg nem is akarok megváltozni?

-- Felmerült. Én sem akartam megváltozni, akárcsak te. Nem örültem az életnek;
belefáradtam, mint te. Most nem tudok betelni vele.

Erélyesen kijelentettem, hogy életmódom megváltoztatására irányuló szüntelen
erőfeszítése ijesztő és önkényes. Mondtam, hogy egy bizonyos szinten nagyon is
egyetértek vele, de maga a tény, hogy mindig ő az irányító, és tőle indul ki az
egész, tarthatatlanná teszi számomra a helyzetet.

-- Nincs időd felháborodni, te bolond -- mondta szigorúan. -- Ez, amit most
csinálsz, talán az utolsó tetted a Földön. Nagyon könnyen előfordulhat, hogy ez
az utolsó csatád. Nincs erő, mely kezeskedhetne arról, hogy akár egy perced is
hátravan még.

-- Tudom -- feleltem visszafojtott dühvel.

-- Dehogy tudod. Ha tudnád, vadász lennél!

Kijelentettem, hogy igenis tisztában vagyok elkerülhetetlen halálommal, de
hasztalan beszélni róla és gondolni rá, hiszen úgy sem tehetek semmit, hogy
elkerüljem! Don Juan nevetett ezen, és azt mondta, olyan vagyok, mint egy műsort
gépiesen előadó komédiás.

-- Ha ez lenne az utolsó földi csatád, azt mondanám, hogy sült bolond vagy --
állapította meg nyugodtan. -- Utolsó földi tettedet ostoba hangulatra
fecséreled.

Egy pillanatig hallgattunk. Gondolataim összevissza száguldoztak. Don Juannak
természetesen igaza volt.

-- Nincs időd, barátom, nincs időd. Senkinek sincs közülünk ideje -- mondta.

-- Egyetértek, don Juan, de...

-- Az egyetértés kevés! -- vágta oda. -- Ahelyett, hogy ilyen könnyedén
egyetértenél, meg kell fogadnod. Fogadd el a kihívást! Változz meg!

-- Ilyen egyszerűen?

-- Bizony! Az a fajta változás, amiről beszélek, sohasem fokozatosan jön létre.
Hirtelen történik. És te nem készülsz arra a hirtelen tettre, amely előidézi a
teljes változást.

Véleményem szerint ellentmondás volt szavaiban. Elmagyaráztam, hogy ha
készülődnék a változásra, akkor nyilvánvalóan fokozatosan változnék.

-- Egyáltalán nem változtál -- jelentette ki. -- Ezért hiszed, hogy apránként
változol. De talán egyszer megleped magad, és hirtelen, minden figyelmeztetés
nélkül megváltozol. Tudom, hogy így lesz, ezért nem fáradok bele a
győzködésedbe.

Nem tudtam tovább vitatkozni. Nem tudtam, tulajdonképpen mit is akarok mondani.
Pillanatnyi szünet után don Juan folytatta:

-- Talán máshogy kellene fogalmaznom -- mondta. -- A következőre hívom fel a
figyelmedet: semmi sem biztosít minket arról, hogy életünk vég nélkül
folytatódik tovább. Éppen most mondtam, hogy a változás hirtelen, váratlanul
érkezik, a halál nemkülönben. Mit gondolsz, mit tehetünk ezellen?

Azt hittem, költői kérdést tett fel, de szemöldökét válaszra várón felvonta.

-- Minél boldogabban kell élnünk -- feleltem.

-- Így van! De ismersz valakit, aki boldog?

Elsőre igent akartam mondani; úgy tűnt, jó néhány példát felhozhatok ismerőseim
köréből. De amikor alaposabban végiggondoltam, rájöttem, hogy bármi, amit
mondanék, csak üres kísérlet lenne önmagam felmentésére.

-- Nem -- válaszoltam. -- Igazából nem ismerek.

-- Én ismerek -- jelentette ki don Juan. -- Vannak emberek, akik nagyon
figyelnek arra, hogy mit tesznek. Boldogok, mert annak teljes tudatában
cselekszenek, hogy nincs idejük; ettől tetteik különös erővel telnek meg; van
bennük egyfajta...

Úgy tűnt, nem talál szavakat. Megvakarta a halántékát, és elmosolyodott. Aztán
hirtelen felállt, mintha befejezte volna a beszélgetést. Nagyon kértem, hogy
fejezze be, amit mondott. Leült, összecsücsörítette a száját.

-- A tettekben erő van -- jelentette ki. -- Különösen akkor, amikor a cselekvő
tudja, hogy az utolsó csatáját vívja. Különös, mindenünket átjáró boldogsággal
jár, amikor teljes tudatában cselekszünk annak, hogy amit teszünk, könnyen az
utolsó földi csatánk lehet. Javaslom, értékeld át az életedet, és ebből a
megvilágításból szemléld a cselekedeteidet.

Nem értettem egyet vele. Nekem az volt a boldogság, hogy cselekedeteimben
eredendő folytonosságot feltételezek, és, ha akarom, folytathatom, amit éppen
abban a pillanatban csinálok, különösen, ha élvezem. Mint don Juannal közöltem,
ellenvéleményem nemcsak ellenkezés volt, hanem abból a meggyőződésből
származott, hogy a világnak és önmagamnak meghatározható folytonossága van.

Úgy látszott, don Juant szórakoztatja érthetőségre törekvő erőfeszítésem.
Nevetett, fejét rázta, majd vakarta, végül pedig, amikor a ,,meghatározható
folytonosságot'' emlegettem, földhöz vágta és megtiporta kalapját.

Bohóckodásán végül én is nevettem.

-- Nincs időd, barátom! -- közölte. -- Ez az emberi lények szerencsétlen sorsa.
Semelyikünknek sincs elegendő ideje; és folytonosságod nem jelent semmit ebben a
lélegzetelállító, titokzatos világban. Folytonosságod csak elbátortalanít --
mondta. -- Cselekedetedben egyszerűen nem lehet meg tudatosan az utolsó földi
csatáját vívó ember tetteinek ragyogása, hatalma, magával ragadó ereje. Tehát a
folytonosságtól nem leszel sem boldog, sem erős.

Elismertem, hogy félek a halálomra gondolni, és felróttam neki, hogy a halállal
való állandó foglalatoskodásával és a halálról szóló beszédével nagy
nyugtalanságot kelt bennem.

-- De hát mindnyájan meghalunk! -- mondta erre. Távoli dombok felé mutatott.

-- Valami egészen biztosan vár rám ott; és egészen biztosan vele is megyek majd.
De te talán más vagy, és egyáltalán nem is vár rád a halál.

Nevetett reménytelenséget kifejező mozdulatomon.

-- Nem akarok rágondolni, don Juan!

-- Miért?

-- Értelmetlen. Ha amúgy is ott vár, miért aggódjak miatta?

-- Nem azt mondtam, hogy aggódj miatta.

-- Hát akkor mit csináljak?

-- Használd fel! Megbánás, szomorúság és aggodalom nélkül összpontosítsd
figyelmedet a halálod és önmagad közötti kapcsolatra! Összpontosíts arra, hogy
nincs időd, és hagyd, hogy cselekedeteid ebből fakadjanak! Legyen minden, amit
csinálsz, az utolsó földi csatád! Csak így lesz jogos erő a tetteidben. Különben
életed végéig bátortalanul csinálsz mindent.

-- Olyan szörnyű bátortalannak lenni?

-- Nem. Ha halhatatlan vagy, akkor nem. De ha halandó vagy, akkor nincs idő a
bátortalankodásra, egyszerűen azért, mert ettől valami olyasmihez ragaszkodsz,
ami csak a fejedben létezik. A bátortalanság nyugtat, amíg a dolgok átmenetileg
csendesek, csakhogy aztán a lélegzetelállító, titokzatos világ kitátja száját,
hogy bekapjon, ahogy ez mindannyiunknál bekövetkezik. És ekkor rájössz, hogy
biztos módszereid egyáltalán nem voltak biztosak. A bátortalanság megakadályoz
abban, hogy megvizsgáljuk és kihasználjuk emberi sorsunkat.

-- Nem természetes állandóan a halálunkra gondolni, don Juan!

-- A halálunk vár ránk és könnyen lehet, hogy ez, amit most csinálunk, életünk
legutolsó csatája a Földön -- nyilatkoztatta ki ünnepélyes hangon. -- Csatának
nevezem, hiszen küzdelem. A legtöbben minden küzdelem, minden gondolkodás nélkül
váltanak egyik tettről a másikra. A vadász azonban minden tettét előre felméri;
és mivel bensőségesen ismeri halálát, megfontoltan cselekszik; mintha minden,
amit tesz, az utolsó földi csatája lenne. Bolond, aki nem veszi észre a vadász
előnyét embertársaival szemben. A vadász megadja utolsó csatájának a kellő
tiszteletet. Magától értetődő, hogy utolsó földi csatájában a tőle telhető
legjobbat adja. Így a legjobb érzés. Ez tompítja félelme élét.

-- Igazad van -- adtam be a derekamat. -- Csak nehéz elfogadni.

-- Évekig tart majd, mire meggyőzöd magad, és azután további évekig, mire
megfelelően is cselekszel. Csak azt remélem, hogy van időd.

-- Megijedek, amikor ezt mondod -- szóltam. Komoly arckifejezéssel vizsgált meg.

-- Említettem már, hogy fura ez a világ -- mondta. -- Az embereket vezérlő erők
kiszámíthatatlanok, lenyűgözők, ám tündöklésük tanújának lenni nem akármi.

Abbahagyta és megint rám nézett. Úgy tűnt, mintha már éppen elárulni készült
volna valamit, de aztán visszafogta magát és elmosolyodott.

-- Valami vezérel minket? -- kérdeztem.

-- Hogyne. Léteznek kalauzoló erők.

-- El tudod mesélni, hogy milyenek?

-- Nem nagyon. Erők, szellemek, levegő-félék, szelek.

Tovább akartam firtatni a dolgot, de mielőtt bármit is mondhattam volna,
felállt. Elképedten bámultam rá. Egyetlen mozdulattal állt fel; teste egyszerűen
rándult egyet, és már állt is.

Még mindig azon tűnődtem, miféle különleges képesség kell az ilyen sebes
mozdulathoz, amikor száraz, parancsoló hangon utasított, hogy még a szürkület
beállta előtt cserkeljek be egy nyulat, fogjam el, öljem meg, nyúzzam le a
bőrét, és süssem meg a húsát. Felnézett az égre, és azt mondta, hogy talán van
elég időm.

Gépiesen nekiálltam a számtalanszor végrehajtott feladatnak. Don Juan mellettem
jött, és figyelő arckifejezéssel követte mozdulataimat. Nagyon nyugodt voltam,
óvatosan jártam el, és minden nehézség nélkül elfogtam egy hím nyulat.

-- Most öld meg! -- utasított nyersen don Juan.

Benyúltam a kelepcébe, hogy megfogjam a nyulat. Már kezemben volt a füle, és
húztam kifelé, amikor hirtelen rémület tört rám. Mióta don Juan elkezdett
beavatnia vadászatba, először jutott eszembe, hogy egyáltalán nem tanított meg a
vad megölésére. Számtalanszor róttuk a sivatagot, és ez idő alatt ő maga is
csupán egyetlen nyulat, két foglyot és egy csörgőkígyót ölt meg.

Kiengedtem kezemből a nyulat, és don Juanra néztem.

-- Nem tudom megölni -- mondtam.

-- Miért?

-- Még sohasem csináltam ilyet.

-- De hiszen több száz madarat, és másféle állatot öltél már!

-- Puskával, nem puszta kézzel!

-- Mi a különbség? Énnek a nyúlnak lejárt az ideje.

Don Juan hangszíne megrázott; parancsolósága, egyértelműsége semmi kétséget nem
hagyott bennem, hogy tudja, a nyúl ideje lejárt.

-- Öld meg! -- parancsolta.

Szeme bőszen villogott.

-- Nem tudom.

-- A nyúlnak el kell pusztulnia! -- kiáltott rám.

Azt mondta, a nyúl barangolása véget ért ebben a szépséges sivatagban. Nem
próbálhatok kitérni, mert a nyulakat vezérlő erő vagy szellem ezt a példányt
csapdámba vezette, éppen a szürkület beköszöntekor.

Zavaros gondolatok és érzések törtek rám egyenként, mintha sorban állva várták
volna, hogy hozzám férkőzhessenek. Gyötrő tisztasággal éreztem a nyúl csapdámba
esésének tragédiáját. Elmém másodpercek leforgása alatt végigpásztázta saját
életem legválságosabb pillanatait, mindazokat az alkalmakat, amikor én voltam a
nyúl.

Ránéztem a nyúlra, ő pedig énrám. A ketrec hátához húzódott; szinte
összetekeredett, nagyon csendesen és mozdulatlanul. Borús pillantást váltottunk,
és ez a nekem hangtalan kétségbeesésnek tűnő pillantás végleg megerősítette
bennem a tökéletes azonosulást.

-- A fenébe is! -- fakadtam ki hangosan. -- Nem ölök meg semmit! Ez a nyúl
szabad lesz!

Mély érzelemtől reszkettem. Karom remegett, ahogy fülénél fogva megkíséreltem
megragadni a nyulat; ám az sebesen kibújt a kezem alól. Ismét megpróbáltam, és
ismét elügyetlenkedtem. Kétségbe estem. Émelygés fogott el és gyorsan belerúgtam
a csapdába, hogy szétzúzzam és a nyúl kiszabadulhasson. A ketrec erősebb volt a
vártnál. Kétségbeesésem elviselhetetlen gyötrelemig fokozódott. Minden erőmmel
rátiportam jobb lábammal a ketrec szélére. A vesszők hangos reccsenéssel
eltörtek és kihúztam a nyulat. Pillanatnyi megkönnyebbülésem azonnal szilánkokra
tört. A nyúl rongyként lógott kezemben. Már nem élt.

Nem tudtam, mit tegyek. Belemerültem abba, hogy elpusztulásának körülményeit
tisztázzam. Don Juanhoz fordultam. Mereven nézett. Rémület borzongatta meg
testemet.

Néhány kő mellett leültem. Rettenetesen fájt a fejem. Don Juan fejemre tette a
kezét, és azt suttogta a fülembe, hogy meg kell nyúznom és sütnöm a nyulat,
mielőtt vége a szürkületnek.

Émelyegtem. Don Juan nagy türelemmel beszélt hozzám, mint egy gyerekhez. Azt
mondta, hogy az embereket és állatokat irányító erők éppúgy vezették hozzám ezt
a bizonyos nyulat, ahogy majd engem vezetnek a saját halálomhoz. Szerinte a nyúl
halála éppolyan ajándék nekem, ahogyan az én halálom lesz majd ajándék másnak.

Szédültem. A nap folyamán lezajlott egyszerű események összetörtek. Igyekeztem
arra gondolni, hogy csak egy nyúlról van szó; de sehogyan sem tudtam lerázni
hátborzongató azonosulásomat vele.

Don Juan kijelentette, hogy ennem kell a húsából, még ha csak egy apró falatot
is, hogy elfogadjam a zsákmányt.

-- Nem tudok -- tiltakoztam erőtlenül.

-- Ezeknek az erőknek a kezében semmiség vagyunk -- kaffant rám. -- Győzd hát le
a fontosság-érzetedet, és használd fel ezt az ajándékot úgy, ahogy kell!

Felvettem a nyulat. Meleg volt.

Don Juan hozzám hajolt és azt suttogta a fülembe:

-- Kelepcéd volt a nyúl utolsó csatája a földön. Mondtam, hogy nincs már ideje
kóborlásra ebben a csodálatos sivatagban.

{CHAPTER TIZEDIK FEJEZET :: Megnyílás az erőnek}

{PARAGRAPH 1961. augusztus 17. Csütörtök}

A kocsiból kiszállva rögtön panaszkodni kezdtem don Juannak, hogy nem érzem jól
magam.

-- Ülj le, ülj csak le -- mondta gyengéden, és jóformán kézen fogva vezetett a
tornácra. Mosolygott, és megveregette a hátam. Két hete, augusztus 4-én don Juan
ígéretéhez híven megváltoztatta velem kapcsolatos taktikáját, s megengedte, hogy
bevegyek néhány fiatal pejot hajtást. Hallucinációim csúcsán egy kutyával
játszottam. A házhoz tartozott, ahol a pejot-fogyasztásra sor került. Don Juan a
kutyával való élményemet igen különleges eseménynek értelmezte. Állítása szerint
az erő pillanatában, melyet én akkor átéltem, a hétköznapi világ dolgai nem
léteznek. Ilyenkor semmit sem lehet biztosra venni, és valójában a kutya sem
kutya volt, hanem Mescalitónak{FOOTNOTE Mezcal: az indiánok által az agave
levéből erjesztett borféleség. Ebből származik az istenség (spanyol)
kicsinyítőképzővel ellátott neve. ({EMPH a szerk.})}, a pejotban lakozó
istenségnek a megtestesülése.

Az élmény utóhatásaként általános fáradtság és melankólia tört rám, amely
kivételesen élénk álmokkal, sőt rémálmokkal párosult.

-- Hol hagytad az írófelszerelésedet? -- kérdezte don Juan, amikor helyet
foglaltam a tornácon.

A jegyzetfüzetemet kint hagytam a kocsiban. Don Juan visszament a kocsihoz,
gondosan kiemelte aktatáskámat, és odahozta mellém.

Megkérdezte, hogy járás közben általában nálam van-e az aktatáska. Igen,
mondtam.

-- Tiszta őrültség! -- válaszolta. -- Mondtam már, hogy járás közben ne legyen
semmi a kezedben. Szerezz hátizsákot!

Nevettem. Rendkívül mulatságosnak tűnt, hogy jegyzeteimet hátizsákban vigyem.
Megjegyeztem, hogy általában öltönyt viselek, s a hátizsák lehetetlenül festene
ezen.

-- A zakót vedd rá a hátizsákra! -- válaszolta. -- Inkább higgyenek púposnak,
minthogy tönkre tedd a tested a cipekedéssel.

Biztatott, hogy csak szedjem elő a jegyzeteimet, és írjak. Úgy tűnt, szándékosan
azon van, hogy kényelemben érezzem magam. Ismét a rossz érzésre és a különös
boldogtalanság-érzetre kezdtem panaszkodni.

Don Juan elnevette magát, majd így szólt:

-- Kezdesz tanulni.

Hosszas beszélgetésbe kezdtünk. Kijelentette, hogy Mescalito ,,kiválasztottként''
jelölt meg, amikor játszani engedett önmagával. Ezért, noha én nem vagyok
indián, s így a jel igencsak elképesztette, hamarosan titkos tudást ad nekem
tovább. Említést tett saját ,,jótevójéről'', aki megtanította neki, miként válhat
,,bölccsé''.

Úgy éreztem, mindjárt valami rémséges történik. Beismerése, mely szerint az ő
kiválasztott embere vagyok, világának egyértelmű idegensége és a pejot rám
gyakorolt romboló hatása együttesen a kibírhatatlan rettegés és bizonytalanság
érzetét eredményezte. De don Juan ügyet sem vetett az érzéseimre, azt
tanácsolta, hogy egyedül arra a csodára figyeljek, hogy Mescalito eljátszott
velem.

-- Ne gondolj másra! -- mondta. -- A többi magától eljut hozzád.

Felállt, finoman meglapogatta a fejem, és igen halk hangon hozzátette:

-- Megtanítom neked, hogyan válhatsz harcossá, ugyanúgy, ahogy vadászni
tanítottalak. Ám figyelmeztetlek, pusztán a vadászat elsajátítása nem tett
vadásszá, s ugyanígy nem leszel harcos attól, hogy megismered a harcos útját.

Egyfajta dühös csalódottságot éreztem, szenvedéssel határos testi rossz érzést.
Elpanaszoltam élénk rémálmaimat. Don Juan egy pillanatig töprengeni tűnt, és
visszaült.

-- Furák ezek az álmok -- tettem hozzá.

-- Mindig is voltak fura álmaid -- dobta vissza a labdát.

-- Komolyan mondom, ezek most tényleg sokkal furábbak, mint valaha!

-- Ne törődj velük! Ezek csak álmok. A közönséges álmodó álmaihoz hasonlóan
ezeknek sincs erejük, mi értelme hát aggódni miattuk és beszélni róluk?

-- Zavarnak, don Juan. Nem tudnám valahogy megszüntetni őket?

-- Nem. Hadd múljanak el maguktól! -- válaszolta. -- Eljött az ideje, hogy
elérhetővé tedd magad az erő számára, és legelőször is az {EMPH álmodásba} fogsz
belevágni.

Olyan hangon mondta ki: ,,álmodás'', hogy arra gondoltam, meglehetősen sajátos
értelemben használja a szót. Épp a következő kérdésen törtem a fejem, amikor
ismét beszélni kezdett.

-- Eddig nem szóltam az {EMPH álmodásról}, mert csak azzal foglalkoztam, hogy a
vadászatra tanítsalak. A vadászt nem érdekli az erő befolyásolása, álmai
egyszerű álmok. Lehetnek tekintélyesek, de semmi közük az {EMPH álmodáshoz}.
Ezzel szemben a harcos erőt keres, az erő egyik útja pedig az {EMPH álmodás}.
Mondhatjuk, hogy a harcos és a vadász közötti különbség nem több annál, hogy a
harcos az erő felé igyekszik, míg a vadász erről szinte semmit nem tud. Nem
rajtunk múlik, hogy kiből lehet harcos, s kiből csak vadász. Ez az embereket
vezérlő erők világában dől el. Ezért volt annyira fontos jel, hogy játszottál
Mescalitóval. Az erő vezetett hozzám, ez hozott a buszállomáshoz, emlékszel?
Valami bohóc hozott elém. Ez tökéletes jel, és én meg is tanítottalak a vadász
útjára. Aztán a másik tökéletes jel: maga Mescalito játszott veled. Érted már?

Lehengerlő volt ez a különös logika. Szavai képeket idéztek fel bennem, amint
behódolok valami csodálatos és ismeretlen előtt. Valami előtt, amire nem
vágytam, aminek létét nem is sejtettem még a legvadabb képzelgéseimben sem.

-- Mit javasolsz, mit tegyek? -- kérdeztem.

-- Légy az erő számára elérhető; ragadd meg az álmaidat! -- válaszolta. -- Azért
nevezed álomnak őket, mert nincs erőd. A harcos, mivel az erőt kutatja, nem
álomnak, hanem valóságnak hívja.

-- Úgy érted, valóságként kezeli az álmait?

-- Nem kezel semmit úgy, mintha valami más volna. Amit te álomnak nevezel, az a
harcos számára valóság. Meg kell értened, hogy a harcos egyáltalában nem bolond.
A harcos tökéletes vadász, és erőre vadászik: nem részeg, nem bolond, nincs sem
ideje, sem szándéka ámítani, önmagának hazudni, vagy akár egy rossz mozdulatot
is tenni. Számára ehhez túl nagy a tét. A tét a saját megzabolázott, rendszeres
élete, melyet oly hosszan alakított tökéletessé és összeszedetté. Nem fogja
mindezt eldobni magától holmi ostoba tévedés miatt, azért, mert valamit másnak
vél. Az {EMPH álmodás} a harcos számára valóság, mert célratörően tevékenykedhet
benne, választhat és elutasíthat, sok elem közül kikeresheti benne az erőhöz
vezetőket, majd befolyásolhatja és felhasználhatja ezeket. Közönséges álomban
nem viselkedhetne céltudatosan.

-- Tehát azt mondod, hogy az {EMPH álmodás} valóság, don Juan?

-- Persze, valóság.

-- Annyira, ahogy most itt vagyunk?

-- Ha össze akarod hasonlítani a kettőt, akkor annyit mondhatok, hogy talán még
valóságosabb. Az {EMPH álmodásban} erővel rendelkezünk, megváltoztathatunk
dolgokat, számtalan elrejtett tényre bukkanhatunk, irányíthatunk bármit.

Bizonyos szinten mindig is vonzottak don Juan tételei. Könnyen megértettem,
miért tetszik neki, hogy az álmokban minden irányítható, ugyanakkor mégsem
tudtam komolyan venni. Túlságosan elrugaszkodott gondolat volt.

Egymásra tekintettünk egy pillanatra. Őrülten hangzottak fejtegetései,
ugyanakkor legjobb tudomásom szerint az egyik legjózanabb ember volt, akivel
valaha is találkoztam.

Közöltem vele, nem tudom elhinni, hogy valóságnak tekinti az álmait. Kuncogott,
mint aki felmérte tévelygésem nagyságát, aztán szó nélkül felállt, és bement a
házba.

Hosszú ideig ültem kábultan, míg a ház mögé nem hívott. Készített egy kis
kukoricakását, és adott egy tányérral.

Az ébrenlét állapotáról kezdtem faggatni. Szerettem volna megtudni, hogy van-e
rá saját elnevezése. Vagy nem értette, vagy nem akart válaszolni.

-- Minek hívod azt, amit most csinálunk? -- kérdeztem.

Arra gondoltam, hogy amit teszünk, valóság, és nem álom.

-- Evésnek hívom -- felelte nevetését visszatartva.

-- Szerintem valóság -- mondtam. -- Mivel ez valóban megtörténik.

-- Az álmodás szintén megtörténik -- válaszolva kuncogva. -- Akár a vadászat, a
járás, a nevetés.

Feladtam a vitát. Ugyanakkor még saját határaimon túllépve sem tudtam elfogadni
feltevéseit. Őt láthatólag felvillanyozta elkeseredésem.

Amint végzett az evéssel, mellékesen megjegyezte, hogy sétára indulunk, de nem
úgy fogunk csavarogni a sivatagban, mint eddig.

-- Ez most más lesz -- mondta. -- Mostantól az erő helyeit keressük fel; meg
fogod tanulni, hogyan tedd magad elérhetővé az erő számára.

Ismételten kifejeztem zavarodottságomat. Kijelentettem, hogy nem vagyok alkalmas
efféle dologra.

-- Ugyan, csak buta félelmekbe lovallod magad -- mondta halkan, miközben
jóindulatúan megveregette a hátam. -- Felélesztettem benned a vadászszellemet.
Szeretsz ebben a csodálatos sivatagban csatangolni velem. Most már késő
kiszállnod!

A sivatagi cserjés felé indultunk. Kezével intett, hogy kövessem. Kocsiba
ülhettem, és elmehettem volna, csakhogy tényleg szerettem csatangolni vele abban
a csodálatos sivatagban. Szerettem azt az érzést, amit csak az ő társaságában
éreztem; hogy a világ félelmetes, titokzatos és mégis csodálatos. Mint mondta,
horogra akadtam.

Don Juan a dombok irányába, kelet felé vezetett. Hosszú volt az út. Meleg nap
volt, de a hőség, mely rendesen elviselhetetlen lett volna számomra, most
valahogy észrevétlen maradt.

Jó darabon behatoltunk egy szurdokba. Don Juan megállt, és leült a sziklák
árnyékában. Kivettem egy kis sós kekszet a hátizsákomból, de mondta, hogy
hagyjam.

Utasított, hogy üljek kiemelkedő helyre. Magányos, majdnem kör alakú sziklára
mutatott, úgy három-négy méternyire, és segített felmászni a tetejére. Úgy
gondoltam, ő is odaül mellém, de csak egy darabon mászott fel, és odaadott egy
kis szárított húst. Halálosan komoly arccal hozzátette, hogy ez erő-hús, nagyon
lassan kell rágni, más étellel pedig nem szabad keverni. Azután visszament az
árnyékba, és hátát a sziklának vetve, leült. Elengedettnek, majdnem álmosnak
tűnt. Ugyanabban a helyzetben maradt, amíg be nem fejeztem az evést. Akkor
egyenesen felült, és fejét jobbra fordította, mintha figyelmesen hallgatna
valamit. Kétszer-háromszor végigmért, hirtelen felállt, és vadász módjára
körbetekintett a környéken. Ösztönösen megmerevedtem, és csak a szemem
mozgattam, hogy mozdulatait követhessem. Óvatosan a sziklák mögé húzódott,
mintha valami vadat várna. Akkor fogtam fel, hogy a kiszáradt vízmosás
kiöblösödő, homokkősziklák szegélyezte kanyarulatában vagyunk.

Don Juan egyszer csak előjött a sziklák mögül, és rám mosolygott. Kinyújtóztatta
karját, ásított és az én sziklám felé indult. Kiengedtem a feszült tartásomból,
és leültem.

-- Mi történt? -- suttogtam.

Ordítva válaszolta, hogy nincs itt semmi, amitől tartani kellene.

Azon nyomban rándulást éreztem a gyomromban. Válasza nem illett a képbe, és
érthetetlennek tűnt, hogy miért ordít minden ok nélkül.

Kezdtem leereszkedni a szikláról, de rám üvöltött, hogy még maradjak.

-- Mit csinálsz? -- kérdeztem.

Leült két kő közé rejtőzve az én sziklám lábánál, aztán harsogva kijelentette,
hogy csak azért figyel körbe, mert hallott valamit. Kérdeztem, valami nagy
állatot hallott-e. Füléhez emelte a kezét, és azt mondta, hogy nem hall,
kiabáljak. Nem esett jól kiabálni, de nagy hangon biztatott, beszéljek
hangosabban. Azt üvöltöttem, hogy szeretném megtudni, mi történik, mire
visszaordított: semmi különös. Kiáltva kérdezte, nem látszik-e a szikla
tetejéről valami szokatlan. Mondtam, hogy nem. Erre megkért, hogy írjam le a
környéket dél felé.

Így üvöltöztünk egymásnak egy darabig, aztán jelezte, hogy lejöhetek. Odaültem
mellé, és a fülembe súgta: az üvöltözésre azért volt szükség, hogy tudjanak
rólunk, mivel ki kell tennem magam a víznyelőben lakó erőnek.

Néztem mindenfelé, de nem láttam a víznyelőt. Mutatta, hogy éppen rajta állunk.

-- Itt víz van -- suttogta --, és erő. Szellem lakik itt, és elő kell
csalogatnunk, talán utánad jön majd.

Szerettem volna többet megtudni az állítólagos szellemről, de ő ragaszkodott a
teljes csöndhöz. Azt tanácsolta, maradjak tökéletesen mozdulatlan, ne áruljam el
jelenlétünket se suttogással, se a legkisebb mozdulattal.

Számára láthatóan nem okozott gondot az órákig tartó tökéletes mozdulatlanság;
nekem maga volt a gyötrelem. Lábam elzsibbadt, fájt a hátam, nyakam és vállam
körül görcs jelentkezett. Teljes testem érzéktelenné vált és kihűlt.
Rettenetesen kényelmetlenül éreztem magam, mikor don Juan végre felállt.
Egyszerűen felszökkent, majd kinyújtotta a kezét, és segített felállnom.

Amint a lábam nyújtóztattam, feltűnt a hihetetlen könnyedség, ahogy don Juan
felugrott az órákig tartó mozdulatlanság után. Nekem nem kevés ideig tartott,
amire izmaim visszanyerték a járáshoz szükséges rugalmasságot.

Don Juan visszafordult a ház felé. Rendkívül lassan járt. Három lépésnyi
távolságot jelölt ki nekem, hogy kövessem. A megszokott út mentén kanyarogtunk,
négyszer-ötször is kereszteztük különféle irányból, mire végre elértük a házát.
Ekkorra már késő délután volt.

Megpróbáltam a nap eseményei felől faggatni, de elmagyarázta, hogy felesleges
beszélni. Nem volt szabad kérdeznem, amíg erő-helyre nem érkezünk.

Majd meghaltam, hogy megtudjam, miről beszél, suttogva kérdeztem, de hideg
tekintettel emlékeztetett, hogy komolyan gondolja.

Ott ültünk a tornácon órákig. A jegyzeteimen dolgoztam. Időnként szárított
húsdarabot adott nekem, míg végül túl sötét lett az íráshoz. Szerettem volna az
újabb fejleményeken töprengeni, de valami belül megakadályozott, és elaludtam.

{PARAGRAPH 1961. augusztus 19. Szombat}

Tegnap délelőtt don Juan és én beautóztunk a városba, és egy étteremben
reggeliztünk. Azt tanácsolta, ne változtassak étkezési szokásaimon túlságosan
nagyot.

-- A tested nincs hozzászokva az erő eledeléhez -- mondta. -- Megbetegednél, ha
nem ennél a megszokott ételből.

Jómaga nagy étvággyal evett. Amikor viccelni kezdtem vele, egyszerűen azt
válaszolta:

-- Az én testem mindent szeret.

Dél körül visszamentünk a vízmosáshoz. Folytattuk a szellem figyelmének magunkra
vonását ,,zajos beszéddel'', és órákig tartó erőltetett csenddel.

Távozáskor don Juan nem a ház felé ment vissza, hanem a hegyek irányába indult.
Előbb enyhe lejtőkhöz értünk, aztán felmásztunk egy-két magas domb tetejére. Don
Juan kiválasztott egy pontot, ahol a nyílt, árnyéktalan területen
megpihenhettünk. Elmondta, hogy meg kell várnunk a szürkületet, és addig
viselkedjek a legtermészetesebb módon, azaz kérdezzek, amit csak akarok.

-- Tudom, hogy a szellem errefelé leselkedik valahol -- mondta nagyon halkan.

-- Hol?

-- Arrébb, a bokrok közt.

-- Miféle szellem ez?

Töprengő tekintettel nézett rám, és visszadobta a labdát:

-- Hányféle létezik?

Mindketten nevettünk. Csak idegességemben kérdeztem.

-- Szürkületkor előjön majd -- mondta. -- Csak várnunk kell rá.

Csendben maradtam, kifogytam a kérdésekből.

-- Most folyamatosan kell beszélnünk -- mondta. -- Az emberi hang vonzza a
szellemeket. Az egyik épp körülöttünk leselkedik. Elérhetők akarunk lenni a
számára, beszélj hát!

Valami hülye ürességet éreztem. Semmi nem jutott eszembe. Nevetett, és
megveregette a hátamat.

-- Jó kis alak vagy! -- mondta. -- Mikor beszélned kéne, mintha kivágták volna a
nyelvedet. Gyerünk, jártasd a szád!

Mókás mozdulatot tett, nagy gyorsasággal nyitogatta és csukogatta a száját.

-- Vannak dolgok, melyekről mostantól kezdve csak erő-helyeken fogunk beszélni
-- folytatta. -- Azért hoztalak ide, mert ez lesz számodra az első próbatétel.
Ez az erő helye, itt csak az erőről beszélhetünk.

-- Fogalmam sincs, mi az erő -- mondtam.

-- Az erő az, amivel a harcos foglalkozik -- válaszolta. -- Először hihetetlen,
képtelen dolog, még elgondolni is nehéz. Ez történik most veled. Aztán az erő
komoly dologgá alakul; lehet, hogy valakinek nincs, vagy teljesen fel sem fogja
a létezését, de azért érzi, hogy van valami, ami korábban nem volt észrevehető.
Ezután az erő irányíthatatlan, egyszer csak meglévő dologként jelentkezik.
Lehetetlenség megmondani, hogyan jön, és igazából micsoda. Egyszerre semmi,
ugyanakkor csodát tesz a szemed előtt. Végül az erő, a bennünk rejtező valami,
irányítja a tetteinket, és mégis engedelmeskedik akaratunknak.

Rövid csend következett. Don Juan megkérdezte, hogy értem-e. Nevetségesnek
éreztem magam, amikor igennel válaszoltam. Úgy tűnt, észrevette
elkámpicsorodásomat. Kuncogott.

-- Itt és most megtanítom neked az erőhöz vezető első lépést -- mondta, mintha
levelet mondana nekem tollba. -- Megtanítom, hogyan kell {EMPH megteremteni az
álmodást}.

Rám nézett, és ismét megkérdezte, hogy értem-e, miről beszél.

Nem értettem. Egyáltalán nem követtem. Elmagyarázta, hogy ,,az álmodás
megteremtése'' az álom tartalma feletti pontos, gyakorlati irányítást jelenti,
mely összemérhető a sivatagban előadódó döntések feletti irányítással, azzal
például, hogy dombra mászunk-e, vagy a vízmosás árnyékában maradunk.

-- Valami nagyon egyszerűvel kell kezdened -- magyarázta. -- Ma éjszaka,
álmodban nézd meg a kezedet!

Hangosan felnevettem. Tényszerű, tárgyilagos hangon beszélt, mintha valami
teljesen közönséges dologra akarna rávenni.

-- Miért nevetsz? -- kérdezte meglepődve.

-- Hogyan nézhetném meg a kezem az álmomban?

-- Nagyon egyszerű. Szögezd rá a tekintetedet, így!

Előrehajtotta a fejét, és tátott szájjal meredt a kezére. Annyira komikus volt,
hogy nevetnem kellett.

-- Komolyan, hogy vársz el tőlem ilyesmit?

-- Ahogy mutattam! -- vágta rá. -- Persze nézhetsz bármire, amire csak akarsz, a
nyavalyába is! A lábujjadra, a hasadra, vagy éppenséggel a fütyidre. Azért
mondtam a kezedet, mert nekem ez volt a legkönnyebb. Ne gondold, hogy viccelek!
Az {EMPH álmodás} komoly dolog, akár a {EMPH látás} vagy a halál, vagy bármi más
ezen a lélegzetelállító, titokzatos világon. Fogd fel szórakozásképpen! Képzeld
el mindazt a sok hihetetlen dolgot, amire képes leszel! Az erőre vadászó ember
számára szinte nincsenek határok az {EMPH álmodásban}.

Kértem, adjon némi támpontot.

-- Nincsenek támpontok -- válaszolta. -- Csak nézd meg a kezed!

-- Biztos van még valami, amit elmondhatsz!

Megrázta a fejét, és összehúzta szemét, rövid pillantásokkal nézve felém.

-- Mindannyian különbözünk -- mondta végül. -- Amit támpontnak hívsz, nem más,
mint ami velem történt, amikor tanultam. Nem vagyunk egyformák, távolról sem.

-- Bármi segíthetne.

-- Egyszerűbb lesz, ha szépen nekiállsz a kezedet bámulni.

Úgy tűnt, a gondolataiba mélyül, föl-le biccentette a fejét.

-- Amikor csak ránézel valamire álmodban, megváltozik az alakja -- mondta hosszú
szünet után. -- Az {EMPH álmodás megteremtésében} nyilván nem az a lényeg, hogy
megpillantsuk a dolgokat, hanem az, hogy megtartsuk a látványt. Az {EMPH
álmodás} akkor valóságos, ha valakinek végre sikerül mindent élesen látnia.
Akkor aztán semmi különbség nincs aközött, amit alvás közben és amit máskor
csinálsz. Érted már?

Bevallottam, hogy noha értem, amit mond, képtelen vagyok elfogadni az állítását.
Felhoztam azt az érvet, hogy a civilizált világban egy csomó tévelygő ember él,
aki képtelen megkülönböztetni a valóságban megtörtént dolgokat attól, ami a
képzeletében zajlott le. Kifejtettem, hogy ezek nyilvánvalóan elmebetegek, és
nyugtalanságom egyre fokozódik, mikor azt várja el tőlem, hogy őrült módjára
viselkedjem.

Hosszú fejtegetésem végén don Juan komikus mozdulattal jelezte csüggedését.
Kezét az arcához emelte, és hangosan felsóhajtott.

-- Hagyd már azt a civilizált világodat! -- mondta. -- Nyugodj meg! Senki sem
kér arra, hogy őrült módjára viselkedj. Mint már említettem, a harcosnak
tökéletesnek kell lennie, hogy képes legyen a keresett erővel bánni. Hogyan is
juthat eszedbe, hogy a harcos képtelen dolgokat megkülönböztetni? Másfelől, te,
barátom, aki tudod, hogy milyen a valós világ, menten összezavarodnál és
elpusztulnál, ha valamiért rászorulnál, hogy saját képességeid alapján ítéld
meg, mi valós, és mi nem.

Nyilván nem tudtam megfogalmazni, amit akartam. Minden tiltakozásom alkalmával
egyszerűen tarthatatlan helyzetemből fakadó kibírhatatlan bosszúságomnak akartam
hangot adni.

-- Nem célom, hogy beteggé, őrültté változtassalak -- folytatta don Juan. --
Megy ez neked az én segítségem nélkül is. De a vezérlő erők hozzám irányítottak,
és már egy ideje tanítalak ostoba életed megváltoztatására és a vadász erős,
tiszta életére. Ezután az erők ismét szóltak, és kinyilvánították nekem, hogy
meg kell tanulnod a harcos feddhetetlen életét. Úgy tűnik, te képtelen vagy
erre. De ki tudja? Ugyanolyan titokzatosak és lélegzetelállítók vagyunk, mint ez
a kifürkészhetetlen világ, így hát ki mondhatná meg, mire vagy képes?

Volt valami rejtett szomorúság don Juan hangjában. Elnézést akartam kérni, de
folytatta.

-- Nem kell a kezedet nézned -- jelentette ki. -- Mint mondtam, bármi megteszi.
De válassz ki valamit előre, és találd meg álmodban. Azért mondtam a kezedet,
mert az mindig ott van. Mikor megváltozik az alakja, mozdítsd el tekintetedet,
és nézz valami másra, aztán nézz ismét a kezedre! Ennek a módszernek a
tökéletesítése sok időbe telik.

Elmerültem az írásban, észre sem vettem, hogy sötétedik. A nap már a látóhatár
alá bukott. Felhős volt az ég, és bármelyik pillanatban jöhetett a félhomály Don
Juan felállt, és lopva dél felé pillantott.

-- Gyerünk! -- mondta. -- Dél felé kell mennünk, amíg a víznyelő szelleme elő
nem bukkan.

Talán fél órányit gyalogolhattunk. A terep hirtelen megváltozott, puszta
vidékhez értünk. Egy nagy, kerek dombon leégett a bozótos. E kopasz fejhez
hasonlító halom irányába haladtunk. Gondoltam, don Juan az enyhe emelkedőt
választja, de helyette megállt, és figyelni kezdett. Egész teste egyszerre
feszült meg, egy pillanatra megborzongott. Aztán megint ellazult, és ernyedten
álldogált. El sem tudtam képzelni, mitől maradhat állva, mikor izmai ennyire
ellazulnak.

Ebben a pillanatban erős széllökés ütött meg. Don Juan a szél irányába, nyugat
felé fordult. Nem izmaival fordult, vagy legalábbis nem úgy, mint én tettem
volna, ha megfordulok. Mintha valaki kívülről húzta volna testét, és fordította
volna az új irányba.

Folyamatosan meredtem rá. A szeme sarkából nézett vissza rám. Arckifejezése
határozottságot és szándékot fejezett ki. Egész lényével figyelt. Csodálva
bámultam. Soha nem voltam olyan helyzetben, mely ilyen furcsa összpontosítást
igényelt volna.

A teste hirtelen megremegett, mintha váratlanul hideg vízzel fröcskölték volna
le. Még egyszer megrángott, aztán menni kezdett, mintha mi sem történt volna.

Követtem. A keleti oldalon másztuk meg a kopár dombokat, míg a középső részre
nem érkeztünk. Itt megállt, és nyugat felé fordult.

Onnan, ahol álltunk, a dombtető már nem tűnt olyan kereknek és egyenletesnek,
mint a távolból. Volt valami barlang vagy mélyedés a tető közelében. Egyenesen
odanéztem, mivel don Juan is így tett. Újabb, erős szélroham borzongatta végig
gerincemet. Don Juan délnek fordult, és szemével a környéket fürkészte.

-- Ott! -- suttogta, és egy földön heverő valamire mutatott. Erőltettem a
szemem, hogy lássam. Volt valami a földön, úgy hat-hét méternyi távolságra.
Világosbarna volt, és miközben néztem, remegett. Minden figyelmemet oda
összpontosítottam.

Majdnem kerek volt, mintha össze lenne gömbölyödve. Olyan volt, mint egy
összekuporodott kutya.

-- Mi lehet az? -- suttogtam don Juannak.

-- Nem tudom -- súgta vissza, a valamit figyelve. -- Szerinted mi?

Mondtam, hogy nekem kutyának tűnik.

-- Kutyának túl nagy -- állapította meg tényszerűen.

Néhány lépéssel közelebb mentem, de don Juan gyengéden visszatartott. Tovább
meredtem rá. Határozottan állat volt, alvó vagy döglött. Szinte láttam a fejét,
füle úgy meredt elő, mint a farkasé. Akkor már biztosra vettem, hogy karikába
tekeredett állat az. Arra gondoltam, hogy akár valami barna borjú is lehet.
Odasúgtam don Juannak. Azt válaszolta, hogy tehénnek túl tömör, nem is beszélve
hegyes füléről.

Az állat ismét megremegett, s ekkor rájöttem, hogy él. Még azt is kivettem, hogy
lélegzik, noha nem egyenletesen. Lélegzetei inkább szabálytalan rángásra
hasonlítottak. Ebben a pillanatban hirtelen megértettem valamit.

-- Ez az állat haldoklik! -- súgtam don Juannak.

-- Igaz -- suttogta vissza. -- De milyen állat?

Nem tudtam kivenni a jellegzetességeit. Don Juan néhány óvatos lépést tett felé.
Követtem. Addigra teljesen sötét lett, s még két lépésre volt szükség, hogy
egyáltalán lássuk.

-- Vigyázz! -- suttogta don Juan a fülembe. -- Ha ez haldokló állat, akkor
utolsó erejével ránk ugorhat.

Az állat, bármi volt is, az utolsókat rúgta. Légzése szabálytalan volt, teste
görcsösen rángatódzott, de nem változtatott összekuporodott helyzetén. Ám
egyszerre csak egy erőteljes rángás a szó szoros értelmében felemelte a földről.
Nem embertől való rikoltást hallottam, majd az állat kinyújtotta a lábait;
karmai émelyítőn félelmetesek voltak. Miután kinyújtotta lábait, oldalára
fordult, majd a hátára gördült.

Tekintélyes morgást hallottam, majd don Juan hangját, amint azt kiálltja:

-- Fuss, ha kedves az életed!

Azon voltam. A dombtető felé szaladtam hihetetlen sebességgel és ügyességgel.
Félúton visszanéztem, és láttam, hogy don Juan ugyanott áll. Intett, hogy jöjjek
le. Leszaladtam a dombról.

-- Mi történt? -- kérdeztem lélekszakadva.

-- Azt hiszem, megdöglött -- válaszolta.

Óvatosan megközelítettük. A hátán feküdt, kiterítve. Ahogy közelebb értem,
majdnem felkiáltottam rémületemben. Még nem volt teljesen döglött. Teste még
akkor is remegett. A levegőbe meredő lábai vadul rázkódtak. Már nem volt sok
hátra neki.

Don Juan előtt haladtam. Egy újabb rángás megmozdította az állatot, így
láthattam a fejét. Don Juan felé fordultam rémületemben. A testéből ítélve az
állat nyilvánvalóan emlős volt, de csőre volt, akár egy madárnak.

Tökéletes, mindent betöltő rémülettel bámultam. Tudatom nem volt hajlandó
elfogadni a látványt. Teljesen elképedtem, egy hangot sem tudtam kinyögni. Soha
életemben nem láttam ehhez foghatót. Valami tökéletesen felfoghatatlan tárult a
saját szemem elé. Szerettem volna, ha don Juan elmagyarázza, mi ez a hihetetlen
állat, de csak dadogni tudtam. Rám meredt. Rápillantottam, aztán megint az
állatra, aztán valami bennem összerakta a világot, és egy pillanat alatt
rájöttem, hogy miről van szó. Odamentem hozzá, és felemeltem. Nem volt más, mint
egy bokor jókora ága. Megégett, és talán a szél fújt rá további égett
törmeléket, ami megakadt a száraz gallyak között, s ettől látszott jókora,
testes állatnak. A megpörkölődött törmelék adta barnás színét, mely elvált a
zöld növényzettől.

Nevettem tökkelütöttségemen, és izgatottan magyaráztam don Juannak, hogy a szél
miatt látszhatott élő állatnak. Gondoltam, örül majd, hogy megoldottam a
rejtélyt, de ő csak megfordult, és a tető felé indult. Követtem. Bemászott a
barlangszerű mélyedésbe. Nem lyuk volt az, hanem a homokkő sekély bemélyedése.

Don Juan néhány gallyal kiseperte a mélyedés alján meggyűlt koszt.

-- Ki kell lakoltatnunk a kullancsokat -- mondta.

Mutatta, hogy üljek le. Hozzátette, hogy helyezzem kényelembe magam, mert ott
töltjük az éjszakát.

A bokorról kezdtem beszélni, de intett, hogy maradjak csendben.

-- Nincs diadal abban, amit tettél -- mondta. -- Csodás erőt vesztegettél el,
erőt, amely életet lehelt a száraz gallyakba.

Kijelentette, hogy a valós győzelem az lett volna, ha hagyom magam, és követem
az erőt egészen addig, míg a világ megszűnik létezni. Nem látszott dühösnek, sem
elégedetlennek teljesítményemmel. Többször elismételte, hogy ez csak a kezdet,
és időbe telik az erő megszelídítése. Megveregette a vállam, és azon viccelt,
hogy néhány órája még én voltam az, aki tudta, mi a valóság, és mi nem.

Zavarba jöttem. Nekikezdtem, hogy elnézést kérjek, amiért mindig olyan biztos
vagyok magamban.

-- Nem számít -- válaszolta. -- Az az ág igazi állat volt, és élt is abban a
pillanatban, mikor az erő megérintette. Mivel az erő tartotta életben, a csel az
volt, akár az {EMPH álmodásban}, hogy fenntartsd a látványt. Érted?

Szerettem volna mást kérdezni, de leintett, hozzátéve, hogy egész éjjel
csendben, de ébren kell maradnom, és most egy darabig ő fog beszélni.

Elmagyarázta, hogy a szellem, aki ismeri az ő hangját, talán ettől meghátrál, és
elmegy. Elmondta, komoly mellékhatással jár, ha elérhetővé válunk az erőnek. Az
erő pusztító hatalom, mely könnyen vezethet halálunkhoz, így hát óvatosan kell
vele bánni. Csakis módszeresen, ám igen óvatosan válhatunk elérhetővé számára.

Ezért a jelenlétünket nyilvánvalóvá tesszük hangos beszéddel, vagy bármely zajos
tevékenységgel, ezután viszont hosszú és teljes csöndet kell tartani. Az
irányított kitörés és az irányított nyugalom a harcos ismérvei. Ha helyesen
jártam volna el, akkor a szörny látványát egy kicsit hosszabb ideig tartottam
volna fenn. Irányított módon, anélkül, hogy megzavarodtam vagy az
izgatottságtól, a félelemtől megbolondultam volna, ,,a világ megállítására''
kellett volna törekednem. Felhívta a figyelmemet, hogy miután életemet mentve
felfutottam a dombra, tökéletes állapotban voltam ahhoz, hogy ,,megállítsam a
világot''. Ebben az állapotban összekeveredett a félelem, a csodálat, az erő és a
halál; ilyen állapotot igencsak nehéz előidézni.

Fülébe suttogtam:

-- Mit jelent ,,a világ megállítása''?

Ádázul nézett rám, majd azt válaszolta, hogy ez az erő vadászainak egyik
módszere. Olyan módszer, amelynek segítségével az ismert világ összeomlik.

{CHAPTER TIZENEGYEDIK FEJEZET :: A harcos hangulata}

1961. augusztus 31-én, kedden megérkeztem don Juan házához. Mielőtt
üdvözölhettem volna, már be is hajolt a kocsi ablakán, mosolygott, és azt
mondta:

-- Egy elég távoli erő-helyre kell utaznunk, és már majdnem dél van.

Kinyitotta az ajtót, beült az első ülésre. Dél felé kalauzolt. Több mint száz
kilométer után földútra tértünk, keleti irányba, míg el nem értük a hegyek
lábát. A kocsit az úttól távolabb egy mélyedésben hagytam, amelyet don Juan
talált, s ahonnan nem látszott az autó. Onnan egy kiterjedt, lapos és kopár
vidéket keresztezve, egyenesen az alacsony dombok tetejére mentünk.

Amikor besötétedett, don Juan alvóhelyet választott, és teljes csöndet írt elő.

Másnap, szerény reggeli után nekivágtunk az útnak, keleti irányba. A növényzet
arra már nem sivatagi cserjékből, hanem sűrű, zöldellő hegyi fákból és bokrokból
állt.

Késő délután megmásztunk egy falként magasodó, hatalmas, tömör kőszirtet. Don
Juan leült, és mutatta, hogy üljek oda én is.

-- Íme egy erő-hely -- közölte pillanatnyi szünet után. -- Ezen a helyen
hajdanán harcosok temették be magukat.

Abban a pillanatban varjú szállt el felettünk károgva. Don Juan figyelmesen
követte a röptét.

A sziklát vizsgálgattam, azon tűnődve, hogy hol és hogyan temetkezhettek ide a
harcosok. Megveregette a vállam.

-- Nem itt, te ütődött -- mondta mosolyogva. -- Ott lent.

Az alattunk elterülő mezőre mutatott a sziklaszirt lábánál, kelet felé. Felhívta
rá a figyelmem, hogy a mezőt a természet sziklákkal vette körbe. Ültemből
láthattam e területet, átmérője körülbelül száz méter lehetett, és tökéletes
körnek látszott. Sűrű bokrok borították a felszínét, s elrejtették a sziklákat.
Ha don Juan nem hívja fel rá a figyelmem, nem is vettem volna észre a tökéletes
kör alakját.

Elmondta, hogy az indiánok régi világában töméntelen ilyen helyet tartottak
számon. Nem is igazi erő-helyek voltak, mint a szellemek lakhelyeként szolgáló
bizonyos dombok vagy más felszíni képződmények, hanem a megértés helyszínei,
ahol tanulni, gondokat megoldani lehet.

-- Ehhez csupán el kell jönnöd ide -- mondta. -- Vagy itt töltened az éjszakát,
és újrarendezheted az érzéseidet.

-- Akkor itt töltjük az éjszakát?

-- Úgy terveztem, de az előbb az a varjúcska azt mondta, hogy ne.

Igyekeztem többet megtudnia varjúról, de türelmetlen kézmozdulattal csendre
intett.

-- Nézd ezt a sziklakört! -- mondta. -- Vésd jól az emlékezetedbe, és akkor
egyszer egy másik ilyen helyhez vezet majd egy varjú. Minél tökéletesebben
kerek, annál nagyobb az ereje.

-- És a harcosok csontjai most is ott nyugszanak?

Don Juan a döbbenet komikus kifejezését utánozta, majd szélesen elmosolyodott.

-- Nem temető ez -- mondta. -- Nincs itt eltemetve senki. Én annyit mondtam,
hogy hajdanán harcosok temették be magukat itt. Úgy értem, azért jöttek ide,
hogy egy éjszakára, vagy két napra, vagy amennyi időre szükséges, betemessék
magukat. Nem arra gondolok, hogy emberek csontjait temették ide. Engem nem
érdekelnek a temetők. Nincs bennük erő. A harcos csontjaiban persze van erő, de
azok soha nincsenek temetőben. A bölcs csontjaiban pedig még több erő van, mégis
gyakorlatilag lehetetlen megtalálni.

-- Ki a bölcs, don Juan?

-- Bármely harcosból lehet bölcs. Mint már mondtam, a harcos az erő feddhetetlen
vadásza. Ha sikerül a vadászata, akkor bölccsé válhat.

-- De mi...

Egy intéssel félbeszakította kérdésemet. Felállt, mutatta, hogy kövessem, és
ereszkedni kezdett a sziklaszirt keleti, lejtős oldalán. Kivehető csapás
vezetett a szinte függőleges falon át egyenest a kör alakú tisztásig.

Lassan evickéltünk előre a veszélyes ösvényen, s mikor leértünk, don Juan
megállás nélkül a kör közepe felé vezetett, át a sűrű bozóton. Erős, száraz
ágakkal megtisztított egy területet, hogy leülhessünk. A mi helyünk is
tökéletesen kör alakú lett.

-- Itt akartalak betemetni éjszakára -- mondta. -- De rájöttem, hogy még nem
jött el az ideje. Nincs erőd. Most betemetlek, de csak rövid időre.

Nagyon ideges lettem az ötlettől, hogy körbezárnak, ezért megtudakoltam, hogy
pontosan miképp tervezi ezt a betemetést. Kuncogott, akár egy gyerek, és száraz
ágakat kezdett gyűjteni. Nem engedte, hogy segítsek. Azt mondta, csak üljek le
és várjak.

A megtisztított körbe dobálta az összegyűjtött ágakat, majd fejemmel kelet felé
lefektetett, kabátomat a fejem alá rakta, és ketrecet épített a testem köré.
Körülbelül félméteres ágakat tűzött a puha talajba, ezeknek a villás vége
tartotta a kalitka keretéül szolgáló hosszú ágakat. Az egész nyitott koporsóra
emlékeztetett. Kisebb gallyakkal és levelekkel fedte be a dobozszerű ketrecet,
mely válltól lefelé befedte a testemet. A fejemet engedte kikandikálni, a
kabátom párnaként szolgált.

Azután egy erős, száraz fadarabot ásónak használva fellazította körülöttem a
földet, és befedte vele a kalitkát.

A keret annyira szilárd volt, és a levelek olyan jól illeszkedtek, hogy a föld
nem jutott be. Szabadon mozgathattam a lábam, és kibe tudtam csúszni.

Don Juan elmondta, hogy rendesen a harcos magának készíti el a ketrecet, aztán
becsúszik és belülről zárja le.

-- És mi a helyzet az állatokkal? -- kérdeztem. -- Szétkaparhatják a földet,
bemászhatnak a kalitkába, és árthatnak az embernek.

-- Nem. A harcos ettől nem tart. Csak neked kell ettől félned, mivel nincs erőd.
A harcost ellenben hajlíthatatlan célja vezeti, és mindent távolt tud tartani.
Nincs az a patkány, kígyó vagy puma, ami megzavarhatná.

-- És miért temeti így be magát, don Juan?

-- Megvilágosodás és erő végett.

Különösen kellemes béke és elégedettség-érzés járt át; az egész világ nyugodtnak
tűnt e pillanatban. A béke tökéletes és ugyanakkor idegesítő volt. Nem voltam
hozzászokva ehhez a csöndhöz. Beszélni próbáltam, de leintett. Egy idő után a
hely nyugalma átformálta a hangulatomat. Az életemre és a múltamra kezdtem
gondolni, ismerős szomorúság s bánat kerített hatalmába. Kijelentettem, hogy nem
érdemlem meg az ittlétet, s hogy az ő világa erős és igazságos, míg én gyönge
vagyok, és életkörülményeim eltorzították a lelkemet.

Elnevette magát, és megfenyegetett, hogy a fejemet is beborítja földdel, ha
továbbra is ilyeneket mondok. Hozzátette, hogy ember vagyok, és minden emberhez
hasonlóan nekem is kijár az emberi élet: öröm, szenvedés, szomorúság és
küzdelem; a tettek természete lényegtelen, ha valaki harcos.

Majdnem suttogássá halkított hangon folytatta: ha tényleg úgy érzem, eltorzult a
lelkem, akkor javítsam ki, edzzem meg, és tökéletesítsem, hiszen nincs még ehhez
fogható, érdemes feladat egész életünkben. A lelket nem egyengetni, egyet jelent
a halál keresésével, ami nem más, mint a semmi keresése, hiszen a halál
mindenképpen legyűr majd minket.

Hosszú szünetet tartott, majd a legmélyebb meggyőződés hangján hozzátette:

-- A harcos lelkének tökéletesítése emberlétünk egyetlen igaz feladata!

Szavai katalizátorként hatottak. Múltbeli tetteim súlyát kibírhatatlan koloncnak
éreztem. Beismertem, hogy nincs semmi remény számomra. Zokogni kezdtem, miközben
az életemről meséltem. Elárultam, hogy annyi ideig bolyongtam az életben, hogy
érzéketlenné váltam a szomorúságra és a szenvedésre, leszámítva azokat a ritka
pillanatokat, mikor rádöbbenek magányomra és elveszettségemre.

Nem válaszolt. A hónaljamnál fogva megragadott, és kihúzott a ketrecből. Amikor
elengedett, felültem, s odaült ő is. Kellemetlen csönd keletkezett köztünk. Azt
hittem, időt akar adni, hogy összeszedjem magam. Előszedtem a jegyzetfüzetet, és
idegesen firkálni kezdtem.

-- Úgy érzed, a szél kényének-kedvének kiszolgáltatott levél vagy? -- kérdezte
végül rám meredve.

Pontosan ezt éreztem. Úgy tűnt, don Juan együtt érez velem. Hozzátette még, hogy
a hangulatom egy dalra emlékezteti, s halkan énekelni kezdett. Énekhangja igen
kellemes volt, és a szöveg elragadott: ,,Oly messzi az ég, mely alatt születtem.
Végtelen elvágyódás borítja el gondolataimat. Most, mikor oly egyedül vagyok, s
oly szomorú, akár a levél a szélben, hol zokognék, hol nevetnék a
vágyakozástól.'' (Que lejos estoy del cielo donde he nacido. Immensa nostalgia
invade mi pensamiento. Ahora que estoy tan solo y triste cual hoja al viento,
quisiera llorar, quisiera reir de sentimiento.)

Sokáig nem szóltunk. Végül ő törte meg a csendet.

-- Amióta megszülettél, így vagy úgy, mindig keresztbe tettek neked -- mondta.

-- Így igaz.

-- Akaratodtól függetlenül.

-- Igaz.

-- Mostanra tehetetlenné váltál, akár a levél a szélben.

-- Így van. Erről van szó.

Elmeséltem, hogy életkörülményeim nem egyszer megsemmisítő hatásúak voltak.
Figyelmesen végighallgatott, de egészen addig nem tudtam eldönteni, hogy csak
egyetértőn viselkedik, vagy valóban mélyen meghatja a dolog, amíg rá nem jöttem,
hogy a mosolyát igyekszik elnyomni.

-- Akármennyire is szereted sajnálni magad, meg kell változtatnod ezt -- mondta
gyöngéden. -- Ez nem illik a harcos életébe.

Elnevette magát, és megismételte a dalt, de egyes szavak kiejtését
megfricskázta, s így az egész nevetséges jajveszékeléssé alakult.
Megállapította, hogy nekem azért tetszik a dal, mert egész életemben semmi mást
nem tettem, csak mindenben hibát kerestem és jajveszékeltem. Nem tudtam vitába
szállni vele. Igaza volt. Úgyanakkor úgy éreztem, épp elég okom van azt érezni,
hogy szélben sodródó levél vagyok.

-- A világ legnehezebb dolga a harcos hangulatának elsajátítása -- mondta. --
Semmi értelme szomorkodni, panaszkodni, mindezt még jogosnak is érezni, és azon
rágódni, hogy valaki állandóan keresztbe tesz nekünk. Senki nem tesz keresztbe
senkinek, legkevésbé egy harcosnak. Azért vagy itt velem, mert itt akartál
lenni. Mostanra teljes felelősséget kellett volna vállalnod, úgyhogy az a kép,
hogy ki vagy téve a szél szeszélyének, teljesen elfogadhatatlan.

Felállt, és elkezdte szétszedni a kalitkát. Visszaszórta a földet oda, ahonnan
kiásta, és gondosan szétszórta az összes gallyat a bozótban. Aztán törmelékkel
borította be a kört. Úgy hagyta a helyet, mintha soha senki nem járt volna arra.

Megjegyeztem, milyen tökéletes, amit csinál. Azt válaszolta, hogy egy jó vadász
minden óvatossága ellenére észrevenné, hogy ott voltunk, mivel az ember nyomát
nem lehet teljesen eltüntetni.

Törökülésben ült. Azt mondta, minél kényelmesebben üljek le szemben azzal a
hellyel, ahol betemetett, és maradjak ott, amíg szomorúságom szertefoszlik.

-- A harcos nem önsajnáló sirámot, hanem erőt keres, amikor betemeti magát --
tette hozzá.

Magyarázkodni akartam, de megállított egy türelmetlen fejmozdulattal.
Kijelentette, hogy gyorsan ki kellett húznia a ketrecből, mert a hangulatom
kezdett elviselhetetlen lenni, és félt, hogy a hely zokon veszi az ellágyulást,
s kárt tesz bennem.

-- Az önsajnálat nem fér meg az erővel -- mondta. -- A harcos hangulata
egyszerre foglalja magában önmaga irányítását és önmaga elengedését.

-- Miképp lehetséges ez? -- kérdeztem. -- Hogyan irányíthatja és engedheti el
magát egyszerre?

-- Nem könnyű módszer! -- válaszolta.

Úgy tűnt, töpreng, hogy folytassa-e. Kétszer is majdnem mondott valamit, de
észrevette magát, és elmosolyodott.

-- Még mindig nem szűnt meg a szomorúságod -- mondta.

Gyengének érzed magad, semmi értelme sincs hát a harcos hangulatáról beszélni.

Majdnem egy teljes óra telt el csendben. Aztán hirtelen megkérdezte tőlem,
sikerült-e elsajátítanom a korábban tanított ,,álmodási'' módszereket.

Szorgalmasan gyakoroltam, és hihetetlen erőfeszítés után sikerült is bizonyos
mértékig irányítanom az álmaimat. Don Juannak teljesen igaza volt, hogy a
gyakorlat szórakozásnak is beválik. Kezdtem, először életemben, várni a
pillanatot, amikor lefekszem. Részletesen leírtam neki a fejleményeket.

Aránylag egyszerű volt fenntartani a kezem látványát, miután megtanultam
megparancsolni magamnak, hogy ránézzek. A képek -- nem mindig a saját kezem képe
-- hosszúnak tűnő ideig megmaradtak, de végül általában elvesztettem az
irányítást, és közönséges, kiszámíthatatlan álomban mélyültem el. Egyáltalán nem
tudtam akarattal irányítani, mikor parancsolok magamra, hogy nézzek a kezemre,
vagy az álom egyéb részletére. Egyszerűen csak megtörtént. Egy bizonyos
pillanatban eszembe jutott, hogy a kezemet, vagy egyéb dolgokat kell néznem.
Ugyanakkor voltak olyan éjszakák, amikor egyáltalán nem emlékeztem ilyenre.

Don Juan elégedettnek tűnt, s megtudakolta, miféle dolgok szoktak látomásaimban
szerepelni. Semmi különös nem jutott eszembe, viszont belekezdtem az egyik
rémálomszerű élmény taglalásába egy nappal korábbról.

-- Ne éld bele magad -- mondta szárazon.

Elárultam, hogy álmaim összes részletét feljegyeztem. Mióta gyakorolni kezdtem a
kézre nézést, álmaim igen nagy hatásúak lettek, és visszaemlékezési képességem
annyira felfokozódott, hogy a legkisebb részletig minden visszaidézhetővé vált.
Szerinte ez a nyomon követés időpocsékolás, mivel a részletek, s az álom
elevensége nem fontos.

-- A közönséges álmok felélénkülnek, mihelyt megteremted az álmodást --
folytatta. -- Ez az élénkség és a tisztaság nem kis akadály. Te vagy a
legreménytelenebb eset, akivel csak találkoztam. A te mániád a legszörnyűbb:
mindent leírsz, amit csak tudsz.

-- A legnagyobb jóindulattal hittem, hogy helyesen járok el. Álmaim pontos
feljegyzésétől tisztább lett bennem a kép az alvás közbeni látomások természetét
illetően.

-- Hagyd abba! -- válaszolta ellentmondást nem tűrve. -- Semmit nem segít. Mást
sem teszel, mint elvonod figyelmedet az álmodás céljától, ez pedig az irányítás
és az erő.

Leheveredett, szemére húzta a kalapját, s beszéd közben nem nézett rám.

-- Most elismételem neked valamennyi gyakorolni való módszert -- mondta. --
Először is a tekintetedet a kezedre kell összpontosítanod. Ez az első lépés.
Ezután rövid pislantásokkal válts át más dolgokra! Összpontosíts annyi dologra,
amennyire csak lehetséges! Vésd jól eszedbe, hogy ha csak odapillantasz, akkor a
kép nem változik! Ezután térj vissza a kezedhez! Ahányszor csak a kezedre nézel,
megújítod az álmodáshoz szükséges erőt, ezért eleinte ne nézz túl sok mindenre!
Egyszerre négy dolog elég is. Később bővítheted, egészen addig, míg mindent
belátsz, amit akarsz, de amikor a kép megváltozik, és érzed, hogy elveszted az
irányítást, térj vissza a kezedhez! Amikor azt érzed, hogy bármeddig nézhetsz,
akkor kész leszel a következő módszerre. Ezt már most megtanítom neked, de
elvárom, hogy csak akkor alkalmazd, amikor már készen vagy rá.

Körülbelül negyedóráig csendben maradt, végül felült, és rám nézett.

-- Az {EMPH álmodás megteremtésének} következő lépése az utazás -- mondta. --
Éppúgy, ahogy megtanultál a kezedre nézni, akaratod segítségével haladhatsz is,
el is juthatsz valahova. Először ki kell választanod egy helyet, ahová el akarsz
jutni. Válassz egy ismert helyet, esetleg az egyetemet, vagy egy parkot, vagy
egy barátod házát, azután akarj odamenni. Ez a módszer nagyon nehéz. Két
feladattal is meg kell birkóznod: akarnod kell, hogy egy bizonyos helyre juss, s
amikor ez megy, akkor meg kell tanulnod irányítani az utazás pontos idejét.

Ahogy leírtam a szavait, úgy éreztem, tényleg elmebeteg vagyok. Képes vagyok
lejegyezni ezeket az őrült utasításokat, s kényszerítem magam a betartásukra. A
megbánás és a szégyen hulláma tört rám.

-- Mit művelsz velem, don Juan? -- kérdeztem, bár nem gondoltam komolyan.

Meglepettnek tűnt. Egy pillanatig csak bámult rám, aztán elmosolyodott.

-- Állandóan ugyanazt kérdezed. Nem művelek veled semmit. Te teszed magad
elérhetővé az erő számára, vadászol rá, én csak vezetlek.

Oldalra billentette a fejét, és végigtanulmányozott. Egyik kezével megfogta az
államat, a másikkal a tarkómat, s mozgatni kezdte a fejemet előre-hátra.
Nyakizmaim igen feszültek voltak, s a mozgatás csökkentette a feszültséget.

Don Juan egy pillanatra az égre tekintett. Úgy tűnt, valamit vizsgál.

-- Ideje indulnunk -- mondta szárazon, és felállt.

Kelet felé mentünk, míg egy csenevész fákból álló ligethez értünk két jókora
domb közötti völgyben. Már majdnem délután öt óra volt. Megjegyezte, hogy talán
ott kell töltenünk az éjszakát. A fákra mutatott, és mondta, hogy víznek kell
ott lennie.

Megfeszítette a testét, és szimatolni kezdett, akár egy állat. Láttam, a
hasizmai gyors, rövid rángással összehúzódnak, mikor az orrán át sebesen be- és
kifújja a levegőt. Arra biztatott, hogy utánozzam, és találjam meg a vizet
magamtól. Vonakodva engedelmeskedtem. Öt-hat percnyi gyors légzés után
elszédültem, de az orrom különös módon kitisztult, és valóban éreztem a parti
füzek illatát. Ám azt nem tudtam megállapítani, merre vannak.

Don Juan pár percig pihenésre intett, aztán megint szimatoltatott. Másodszor
erősebben sikerült. Valóban megcsapta az orromat jobbról a parti fűzfa illata.
Elindultunk abba az irányba, és mintegy ötszáz méternyire állóvízre bukkantunk
egy mocsárszerű helyen. Körbejártuk a pocsolyát, aztán kicsit magasabb, lapos
fennsíkra értünk. Felette és körülötte sűrű bozótos.

-- Nyüzsögnek itt a pumák és a kisebb macskafélék -- jegyezte meg don Juan,
mintha mi sem volna természetesebb.

Odaszaladtam hozzá, mire nevetésben tört ki.

-- Rendesen meg sem fordulna a fejemben, hogy idejöjjek -- mondta. -- De a varjú
ebbe az irányba mutatott. Valami különlegesnek kell itt lennie.

-- Nagyon muszáj itt lennünk, don Juan?

-- Bizony, máskülönben nagy ívben elkerülném ezt a helyet.

Rendkívül ideges lettem. Szólt, hogy figyeljek jól arra, amit mond.

-- Ez a hely egyedül pumavadászatra alkalmas -- mondta. -- Ezért most
megtanítalak erre. Létezik egy különleges csapda a vizesgödrök közelében elő
vízipatkányok számára. Ők lesznek a csali. A ketrec oldala úgy készül, hogy
beomoljon, és az oldal mentén éles nyársak állnak ki. Ezek a nyitott csapdánál
nem látszanak, nem sértenek semmit, amíg csak valami rá nem esik a kalitkára.
Ekkor az oldalak összeomlanak, és a nyársak átszúrják azt, ami a csapdába
került.

Nem értettem pontosan, de vázlatot rajzolt a földre. Megmutatta, hogy ha a
ketrec oldalát alkotó ágakat a keret elforduló, lyukas pontjaihoz illesztjük,
akkor a ketrec oldala kidől, ha felülről valami hozzáér. A nyársak kihegyezett,
kemény fából készülnek, melyeket körbe a kerethez kell rögzíteni.

Don Juan szerint legtöbbször súlyos kőnehezéket raknak egy gallyakból font
tálcára, amit összekötnek a ketreccel, és magasan fölé lógatják. Mikor a puma
megtalálja a csapdát, benne a vízipatkányt, legtöbbször teljes erővel igyekszik
széttörni a csapdát a mancsával, a nyársak megsebzik, az állat megriad,
felugrik, s ekkor rántja magára a köveket.

-- Egyszer még előfordulhat, hogy pumát kell fognod -- tette hozzá. --
Különleges ereje van. Borzasztóan okos, egyedül úgy lehet megfogni, hogy
fájdalommal elkábítjuk, és a füzek illatával elbódítjuk.

Lélegzetelállító sebességgel és ügyességgel megcsinálta a csapdát, és hosszas
várakozás után fogott három kövér, mókusszerű rágcsálót.

Nekem egy marék fűzlevelet kellett szednem a mocsár széléről, és be kellett
velük dörzsölnöm a ruhámat. Ő is így tett. Azután gyorsan és ügyesen font két
egyszerű nádpálcát, nagy halom zöld növényt és iszapot szedett ki a mocsárból,
majd visszahozta a fennsíkra, ahol elrejtőzött.

Közben a mókusszerű rágcsálók éktelen sivításba kezdtek. Don Juan a
rejtekhelyéről utasított, hogy a másik tálcát rakjam tele iszappal és
növényekkel, aztán másszak fel egy fa alsóbb ágára, a csapdában lévő rágcsálók
közelében.

Don Juan elmondta, hogy nem akarja megsérteni a macskát, sem a rágcsálókat,
ezért ha a puma közeledik a csapdához, rá fogja dobni az iszapot. Nekem éberen
őrködnöm kellett, és az övé után az én kupacomat is rá kellett dobnom az
elijesztéséhez. Tanácsolta, hogy vigyázzak, nehogy közben leessem a fáról.
Utolsó utasítása az volt, hogy maradjak mozdulatlan és olvadjak bele a lombokba.

Nem láttam don Juant. A rágcsálók sivítása egyre fülsiketítőbb lett, s végül már
annyira sötét volt, hogy a fennsík körvonalait is alig láttam. Hirtelen óvatos
léptek közeli zajára, és visszafogott, macskaszerű szuszogásra lettem figyelmes.
Alig hallható morgás következett, mire a mókusszerű rágcsálók elhallgattak. Épp
ekkor vettem észre az állat sötét tömegét a fa alatt, melyen kuporogtam. Mielőtt
meggyőződhettem volna, hogy tényleg puma-e, már neki is ugrott a csapdának, de
mielőtt elérte volna, visszahőkölt, mert valami rázuhant. Lehajítottam a
kupacot, amint don Juan mondta. Elvétettem, de mégis óriási zajt csapott. Ebben
a pillanatban don Juan egy sor vérfagyasztó üvöltést hallatott, amitől felállt a
szőr a hátamon. A nagymacska csodálatos ügyességgel kiugrott a tisztásra, és
eltűnt.

Don Juan még egy darabig folytatta a vérfagyasztó kiáltozást; aztán mondta, hogy
másszam le a fáról, fogjam meg a mókusos ketrecet, szaladjak fel a fennsíkra, és
érjek oda hozzá, amilyen gyorsan csak tudok.

Hihetetlenül gyorsan ott álltam don Juan mellett. Azt mondta, utánozzam az
üvöltését, amennyire pontosan csak tudom, míg ő kibontja a ketrecet, és elengedi
a rágcsálókat.

Belekezdtem a kurjongatásba, de nem tudtam ugyanazt a hatást kelteni. A hangom
reszelős volt az izgalomtól.

Don Juan azt mondta, engedjem el magam, és üvöltsek igazi érzéssel, mert a puma
még mindig a közelben van. Hirtelen megértettem a helyzetet. A puma valóságos
volt. Vérfagyasztó üvöltések hihetetlen sorozata hagyta el a szájamat.

Don Juan harsogva nevetett.

Hagyta, hogy üvöltözzek még egy picit, aztán mondta, hogy távoznunk kell,
amilyen halkan csak lehet, mert a puma nem bolond, és már bizonyára visszafelé
tart hozzánk a saját nyomán.

-- Követni fog, annyi szent -- mondta. -- Lehetünk akármilyen óvatosak, olyan
széles nyomot hagyunk, akár a pánamerikai autópálya.

Szorosan don Juan mellett mentem. Időnként megállt egy pillanatra, és
hallgatódzott. Egyszer csak rohanni kezdett a sötétben, én pedig utána. Kezemet
a szemem elé tartottam, hogy védjem az ágaktól.

Végül a sziklaszirt tövéhez lyukadtunk ki, ahol korábban jártunk. Don Juan azt
mondta, ha sikerül anélkül felmásznunk, hogy a puma ránk vetné magát, akkor
megúsztuk. Ő indult előre, hogy mutassa az utat. Mászni kezdtünk a sötétben. Nem
is tudom, hogyan, de halálosan biztos léptekkel követtem. Már a csúcs közelében
voltunk, amikor különös állati üvöltést hallottam. Hasonlított a tehénbőgésre,
de hosszabb és érdesebb volt.

-- Fel, fel! -- kiáltott don Juan.

Lázas sietséggel kapaszkodtam kézzel-lábbal a teljes sötétben, és végül don Juan
előtt kecmeregtem fel a tetejére. Mikor ő is elérte a szirt sík tetejét, én már
ültem, és kapkodtam a levegőt.

Levetette magát a földre. Azt gondoltam, hogy a túlságos erőfeszítés merítette
ki, de sebes mászásomon kacagott.

Teljes csöndben ültünk órákig, aztán visszaindultunk a kocsihoz.

{PARAGRAPH 1961. szeptember 3. Vasárnap}

Felébredésemkor don Juant nem találtam a házban. A jegyzeteken dolgoztam, és még
arra is volt időm, hogy tűzifát gyűjtsek a bozótban, mire megérkezett. Éppen
ettem, mikor belépett a házba. Nevetett -- ahogy ő hívta -- a déli
szertartásomon, de aztán ő is vett a szendvicsekből.

Elmondtam neki, hogy nem tudok napirendre térni a pumakaland felett.
Visszatekintve, az egész lehetetlennek tűnt. Mintha minden az én okulásomra lett
volna megrendezve. Az események olyan gyorsan peregtek, hogy még megijedni sem
volt időm. A cselekvésre maradt idő, de a helyzet végiggondolására, nem. Csak a
jegyzeteimet írva gondolkodtam el, hogy tényleg láttam-e a pumát. A kiszáradt
bokor még élénken élt az emlékezetemben.

-- Puma volt az -- jelentette ki don Juan ellentmondást nem tűrőn.

-- Tényleg hús-vér állat volt?

-- Bizony!

Elárultam, hogy az esemény könnyedsége keltette fel bennem a gyanút. Mintha a
puma ott várt volna minket, s be lett volna idomítva, hogy don Juan terveinek
megfelelően viselkedjen.

Hitetlenkedő megjegyzéseim áradata cseppet sem zavarta. Egyre csak kacagott
rajtam.

-- Furcsa fickó vagy -- mondta. -- Láttad és hallottad a macskát. Ott volt a fa
alatt, ahová rejtőztél. Csak a fűz miatt nem szimatolt meg, és nem ugrott rád.
Ez az illat még a macskák számára is elnyom minden más szagot. És tele volt vele
az öled.

Azt válaszoltam, hogy nem kételkedem a szavaiban, de azon az éjszakán hétköznapi
életemhez képest minden rendkívül szokatlan volt. Jegyzetírás közben egy ideig
még az is megfordult a fejemben, hogy don Juan játszotta el a pumát. Ezt a
magyarázatot azonban el kellett vetnem, hiszen tényleg láttam a négylábú állat
alakját, amint a ketrecnek ugrik, majd kiszökken a tisztásra.

-- Minek ez a nagy hűhó? -- kérdezte. -- Egyszerűen egy nagy macska volt és
kész. Ezrével élnek a hegyekben. Nagy dolog. Szokásos módon a lényegtelen
részletre figyelsz. A helyszínen tapasztalt érzések voltak a fontosak.

Soha életemben nem láttam vadászó nagymacskafélét. Amikor belegondoltam, alig
tudtam szabadulni a gondolattól, hogy egy-két méternyire voltam tőle.

Don Juan figyelmesen meghallgatta, ahogy végigvettem az eseményeket.

-- Miért csodálod így a nagymacskát? -- kérdezte kíváncsian. -- A legtöbb
környékbeli állatot láttad közelről, és egyiket sem csodáltad ennyire. Kedveled
a macskákat?

-- Nem.

-- Akkor verd ki az egészet a fejedből! A lecke egyébként sem a pumavadászatról
szólt.

-- Hát miről?

-- A varjúcska mutatta meg azt a helyet, és {EMPH láttam} ott a lehetőséget,
hogy megértessem veled, hogyan viselkedik valaki a harcos hangulatában. Aznap
éjjel mindent a megfelelő hangulatban csináltál. Irányított és ugyanakkor
elengedett állapotban voltál, amikor leugrottál a ketrecért a fáról, és
odaszaladtál hozzám. Nem bénított meg a félelem. Azután meg, a szikla tetejénél,
amikor a puma felüvöltött, remekül mozogtál. Biztos vagyok benne, hogy magad sem
hinnéd, mire voltál képes, ha napfénynél megvizsgálnád a terepet. Bizonyos fokig
elengedted, bizonyos fokig uraltad magad. Nem engedted el magad, és csináltad
össze a nadrágod, ugyanakkor elengedted magad, és teljes sötétben megmásztad a
falat. Ha eltéveszted a csapást, halál fia vagy. Ahhoz, hogy felmássz azon a
falon, egyszerre kellett figyelned magadra és elengedned magad. Pontosan ezt
nevezem a harcos hangulatának.

Azt válaszoltam, hogy bármit is tettem azon az éjjelen, félelemből tettem, nem
az irányítás és az elengedettség hangulatától.

-- Tudom én azt -- mosolygott. -- És meg akartam mutatni neked, hogy a megfelelő
hangulatban képes vagy túllépni a határaidon. A harcos saját hangulatának
kovácsa. Erről nem tudtál. A félelemtől kerültél a harcos hangulatába, de
mostantól, mert tudsz róla, bármi képessé tehet erre.

Szerettem volna vitatkozni vele, bár nem tudtam, miért. Megmagyarázhatatlan
ingerültséget éreztem.

-- Jó dolog mindig ebben a hangulatban cselekedni -- folytatta. -- Elmos minden
nyavalygást és megtisztít. Nagyszerű érzés volt, mikor felértél a szirtre, nem?

Mondtam, hogy értem, amiről beszél, mégis ostobaságnak érezném, ha valaki a
tanítását a mindennapokban szeretné alkalmazni.

-- A harcos hangulatára minden egyes tetthez szükség van -- válaszolta. --
Különben torzzá és gonosszá leszünk. Nincs erő abban az életben, melyből
hiányzik ez a hangulat. Tekints magadra! Minden sért és kikészít. Siránkozol,
panaszkodsz, és azt érzed, úgy kell táncolnod, ahogy mások fütyülnek. Levél vagy
a szélben. Nincs erő az életedben. Milyen ocsmány érzés lehet ez! A harcos
ellenben vadászik. Kiszámít mindent. Ez az uralom. De amikor kiszámította,
cselekedni kezd. Elengedi magát. Ez az elengedettség. A harcos nem a szél
kényének-kedvének kitett levél. Senki sem kényszerítheti, senki sem veheti rá,
hogy ártson magának, vagy a meggyőződése ellen tegyen. A harcos az életben
maradásra hangolódott, és a lehető legtökéletesebb módon marad életben.

Tetszett az álláspontja, bár a valóságtól elrugaszkodottnak éreztem. Túl
egyszerűnek tűnt az én bonyolult világomban.

Nevetett az érveimen, mire tovább magyaráztam, hogy a harcos hangulata
semmiképpen sem segíthet az érzésemen, amikor embertársaim sértenek vagy akár
testileg bántanak; mint például abban a képzeletbeli esetben, mikor kegyetlen és
rosszindulatú, hatalmi helyzetben lévő ember bánt fizikailag.

Harsány nevetésben tört ki, és elismerte, hogy a példa kiváló.

-- A harcos megsérülhet, de nem sértődhet meg -- mondta. -- A harcos számára
nincs a többiek tetteiben semmi sértő, ha ő maga a megfelelő hangulatban van. Az
éjjel nem bántódtál meg a puma cselekedete miatt. Nem dühödtél fel azon, hogy
üldöz minket. Nem hallottam, hogy átkozódtál volna, azt sem mondtad, hogy
jogtalannak tartod a támadását. Amennyit te tudsz róla, attól nyugodtan lehetett
kegyetlen és rosszindulatú. De ez nem volt mérlegelés kérdése, miközben azon
igyekeztél, hogy elkerüld. Egyedül a megmaradás számított. És ez remekül
sikerült. Ha egyedül lettél volna, s a puma utolér és halálra mar, eszedbe sem
jutott volna panaszkodni, vagy megbántva érezni magad. A harcos hangulata nincs
annyira messze a világodtól, sem a másokétól. Szükséged van rá, hogy átlendítsen
a nyavalygáson.

Kifejtettem érveimet. A puma és az embertársak nincsenek egy szinten, mivel az
emberek mesterkedéseit ismerem, a pumáról viszont semmit sem tudok, és éppen az
bánt embertársaimban, hogy rosszindulatúan és szándékosan cselekszenek.

-- Tudom, tudom -- válaszolta don Juan türelmesen. -- A harcos hangulatát nem
egyszerű elérni. Forradalmi tett ez. A harcos szellemének csodája, hogy
egyenlőnek tekinti a pumát, a vízipatkányt s embertársait, és ez erőt igényel.

{CHAPTER TIZENKETTEDIK FEJEZET :: Az erő csatája}

{PARAGRAPH 1961. december 28. Csütörtök}

Kora reggel útra keltünk. Előbb dél felé, majd keletre, a hegyek irányába
autóztunk. Don Juan élelemmel és vízzel telt, kivájt tököket hozott magával. A
kocsiban ettünk, mielőtt nekivágtunk volna.

-- Maradj szorosan mellettem! -- mondta. -- Nem ismered a vidéket, és nincs
értelme kockáztatni. Az erőt keresed, ezért minden tetted számít. Figyeld a
szelet, különösen a nap végén! Figyeld, változik-e az iránya, és kerülj úgy,
hogy én mindig takarjalak a széltől!

-- Mire készülünk a hegyekben, don Juan?

-- Erőre vadászol.

-- Úgy értem, pontosan mit fogunk csinálni?

-- Ha erővadászatról van szó, nincsenek tervek. Az erőre vagy a vadra vadászni
ugyanaz. A vadász arra vadászik, ami felbukkan előtte. Tehát mindig készenléti
állapotban kell lennie. A szélről már tudsz, és magadtól is vadászhatsz erőre a
szélben. De van sok más, számodra még ismeretlen dolog, ami, akár a szél, az erő
középpontja lehet bizonyos időben és bizonyos helyen.

-- Az erő igen különleges dolog -- mondta. -- Képtelenség megfogni, és pontosan
megmondani, micsoda. Érzés ez, amely valamivel kapcsolatban támad bennünk. Az
erő személyes. Egyedül hozzánk tartozik. Jótevőm például ránézéssel halálosan
meg tudott betegíteni bárkit. A nők összefonnyadtak, miután rájuk tekintett.
Mégsem betegítette meg mindig az embereket, csak mikor személyes erejéről volt
szó.

-- Hyan választotta ki, hogy kit betegítsen meg?

-- Nem tudom. Ő maga sem tudta. Ilyen az erő. Parancsol nekünk, és ugyanakkor
engedelmeskedik. Az erőt vadásza csapdába csalja, és sajátjaként megőrzi. Így
növekszik a személyi erő, és előfordulhat olyan harcos, akinek annyi személyes
ereje lesz, hogy bölccsé válik.

-- Hogy lehet erőt gyűjteni, don Juan?

-- Az is érzés. Attól függ, milyen ember a harcos. Az én jótevőm harcias volt.
Ezen az érzésen keresztül gyűjtötte az erőt. Minden tette erős és közvetlenül
ható volt. Úgy emlékszem rá, mint aki szétzúzza a dolgokat. És minden ennek
megfelelően történt vele.

Elárultam, hogy nem értem, miképpen lehet erőt gyűjteni érzéseken keresztül.

-- Nem lehet megmagyarázni -- mondta hosszas szünet után. -- Magadnak kell
rájönnöd.

Felemelte az élelmet tartó tököket, és a hátára erősítette őket. Kezembe nyomott
egy zsineget, melyről nyolc darab szárított hús lógott. A nyakamba kellett
akasztanom.

-- Ez az erő eledele -- mondta.

-- Mitől lesz az, don Juan?

-- Ez egy erővel bíró állat húsa. Szarvasé, különleges szarvasé. Saját személyi
erőm hozta elém. Ez a hús hetekig elég lesz nekünk, vagy ha kell, hónapokig.
Egyszerre csak keveset rágj el belőle, és rágd meg jól! Engedd az erőt lassan a
testedbe olvadni!

Gyalogolni kezdtünk. Majdnem tizenegy óra volt. Don Juan még egyszer elismételte
a követendő utasítást.

-- Figyelj a szélre! -- mondta. -- Ne engedd, hogy kifogjon rajtad, és ne
engedd, hogy kifárasszon! Majszolgasd az erő-ételt, és bújj mögém a szél elől!
Engem nem fog bántani, jól ismerjük egymást.

Ösvényre vezetett, mely egyenest a magas hegyekbe vitt. Felhős volt az ég,
lógott az eső lába. Láttam az alacsonyan szálló esőfelhőket és a ködöt
aláereszkedni felénk a hegyekből.

Körülbelül délután háromig gyalogoltunk teljes csendben. A hús rágcsálása
tényleg felüdített, és a szél hirtelen változásainak figyelése titokzatos lett,
annyira, hogy olykor teljes testemben éreztem a változást, még mielőtt
bekövetkezett volna. Úgy éreztem, a mellkasom felső részében és a hörgőimben
valamiféle nyomásként érzékelem a széllökéseket. Minden fuvallat előtt kapart a
mellkasom és a torkom.

Don Juan megállt egy pillanatra, és körbetekintett. Úgy tűnt, tájékozódik, majd
jobbra fordult. Észrevettem, hogy ő is szárított húst rágcsál. Igen frissnek
éreztem magam, egyáltalán nem voltam fáradt. A feladat, hogy a szél változását
figyeljem, lekötött, és nem érzékeltem az idő múlását.

Mély vízmosásba ereszkedtünk le, majd az egyik oldalon felkaptattunk egy
hatalmas hegy meredek oldalában lévő kis fennsíkra. Elég magasan voltunk,
majdnem a hegycsúcs közelében.

Don Juan felmászott egy nagy sziklára a fennsík végénél, és fölsegített. A
szikla mintha a meredek falak fölé helyezett kupola lett volna. Lassan
megkerültük. A végén már csak ülepemre ereszkedve tudtam mozogni, kezemmel,
sarkammal kapaszkodtam. Folyt rólam a víz, állandóan meg kellett törölnöm a
kezemet.

Odaátról észrevettem egy hatalmas, de nem mély barlangot a hegycsúcs közelében.
Kőből kifaragott teremre hasonlított. A homokkövet a természet két pilléren
nyugvó erkéllyé formálta.

Don Juan elmondta, hogy biztonságos a hely, mivel nem annyira mély, hogy
nagymacskák tanyázzanak benne, a patkányoknak túl nyitott, rovaroknak meg túl
szeles, így hát itt fogunk letáborozni. Elnevette magát, és hozzátette, hogy
semmilyen élőlény nem bírja ki ezt a helyet, így az embernek tökéletes.

Felmászott oda, akár egy kőszáli kecske. Nem győztem csodálni hihetetlen
ügyességét.

Fenéken csúszva lassan leereszkedtem a szikláról, majd megpróbáltam felszaladni
a hegy oldalán, hogy elérjem a párkányt. Az utolsó néhány méter teljesen
kimerített. Ugratva kérdeztem don Juantól, hány éves valójában. Véleményem
szerint ahhoz, hogy valaki úgy jusson fel a párkányra, ahogy ő, igen frissnek és
fiatalnak kell lennie.

-- Olyan fiatal vagyok, amilyen csak akarok -- válaszolta. -- Ez megint csak a
személyi erő kérdése. Ha gyűjtöd az erőt, tested elképzelhetetlen tettekre lesz
képes. Ezzel szemben, ha elszivárog az erőd, pillanatok alatt kövér öregember
leszel.

A párkány kelet-nyugati irányban húzódott. Az erkélyszerű képződmény nyitott
oldala dél felé nézett. Elsétáltam a nyugati végébe. A látvány csodás volt. Az
eső minden oldalról körülvett minket. Olyan volt, mint a síkság felett függő
átlátszó lap.

Don Juan szerint maradt elég időnk, hogy kuckót készítsünk. Kupacot kellett
összehordanom, annyi kőből, amennyit csak fel tudtam hozni a párkányra, közben ő
ágakat gyűjtött a fedélnek.

Egy óra alatt mintegy harminc centiméter vastagságú falat rakott a párkány
keleti végében. Körülbelül hatvan centi hosszú és egy méter magas volt. Az
összegyűjtött ágak kötegeiből elkészítette a tetőt, melyet két villás végű,
hosszú rúdra fektetett. Egy másik, ugyanolyan hosszúságú rudat magához a tetőhöz
erősített, ez tartotta a másik oldalon. A szerkezet úgy festett, mint egy magas,
háromlábú asztal.

Don Juan aláült, törökülésben, az erkély legszélén. Azt mondta, üljek mellé a
jobb oldalára. Egy darabig hallgattunk.

Don Juan törte meg a csendet. Azt suttogta, hogy úgy kell viselkednünk, mintha
semmi különös nem történne. Megkérdeztem, hogy csináljak-e valamit. Azt
válaszolta, mélyedjek el az írásban, mégpedig úgy, mintha csak az íróasztalomnál
ülnék, fittyet hánynék a világra, és egyedül az írásra figyelnék. A megfelelő
pillanatban majd meg fog bökni, s akkor tekintsek oda, amerre szemével jelzi.
Figyelmeztetett, hogy bármit látok is, egy szót se szóljak. Egyedül ő beszélhet
szabadon, mivel őt az összes hegyi erő ismeri.

Követtem az utasítást, és jó órán át írtam. Teljesen belemerültem a feladatba.
Hirtelen finom érintést éreztem a karomon, s láttam, hogy don Juan szeme és feje
a hegycsúcs felől alászálló, mintegy kétszáz méternyire lévő ködgomolyra mutat.
Don Juan közelről is alig hallható hangon suttogott a fülembe:

-- Jártasd a szemed ide-oda a köd mentén! -- mondta. -- De ne nézz egyenesen
bele! Pislogj, és ne nézz élesen a ködre! Amikor zöld pontot veszel észre a köd
szélénél, jelezd a szemeddel!

Balról jobbra mozgattam szemem a lassan ránk ereszkedő köd mentén. Talán fél óra
telt el, kezdett sötétedni. A köd fölöttébb lassan mozgott. Egyik pillanatban
hirtelen az az érzésem támadt, hogy jobbra valami halvány fényt látok. Először
arra gondoltam, hogy zöld növényfoltot látok a ködön át. Amikor egyenesen
ránéztem, nem vettem észre semmit, de ha nem néztem élesen, a halvány zöldes
rész kivehetővé vált.

Jeleztem don Juannak. Hunyorítva odanézett.

-- Nézz élesen arra a pontra! -- suttogta a fülembe. -- Pislogás nélkül figyeld,
ameddig {EMPH látni} nem kezdesz!

Meg akartam kérdezni, mit kellene látnom, de úgy meredt rám, mintha emlékeztetni
akarna, hogy nem beszélhetek. Megint bámulni kezdtem. A fentről alászálló kisebb
köddarab úgy függött a levegőben, mintha szilárd anyagból volna. Éppen arrafelé
gyülekezett, ahol a zöld foltot észrevettem. Amikor ismét elfáradt a szemem, és
hunyorítottam, a köddarabkát a ködgomoly előtt láttam, aztán a kettő között
vékonyka ködfonalat vettem ki, mint valami vékony, lebegő tárgyat, hidat, mely a
felettem lévő hegyet, s az előttem lévő ködgomolyagot köti össze. Egy pillanatig
úgy éreztem, látom az átlátszó ködöt, amint a hegytetőről sodródik lefelé a híd
mentén, s nem bántja azt. Olyan volt, mintha a híd tényleg szilárd lett volna.
Az egyik pillanatban az érzékcsalódás tökéletessé vált: ténylegesen elkülönült a
híd alatti sötétebb rész és a híd világos, homokkőszínű oldala.

Elképedve bámultam a hidat. Azután vagy én kerültem a szintjére, vagy a híd
ereszkedett le hozzám: egyszer csak egyenes gerendát láttam magam előtt.
Végtelen hosszú, szilárd gerendát, korlát nélkül, de elég széleset ahhoz, hogy
menni lehessen rajta.

Don Juan erősen megrázta a karom. Éreztem, ahogy a fejem fel-le mozog, s aztán
észrevettem, hogy rettenetesen szúr a szemem. Öntudatlanul megdörzsöltem. Don
Juan addig rázott, amíg ki nem nyitottam. Kiöntött egy kis vizet a tökből a
tenyerébe, és az arcomba fröcskölte. Nagyon kellemetlen érzés volt. Annyira
hideg volt a víz, hogy a cseppeket sebnek éreztem a bőrömön. Feltűnt, hogy a
testem nagyon felhevült. Lázas voltam.

Don Juan sietve innom adott, majd a nyakamra és a fülemre fröcskölte a vizet.

Nagyon hangos, hosszú és borzongató madárkiáltást hallottam. Don Juan egy
pillanatig figyelmesen hallgatódzott, aztán lábával szétlökte a falat, és a tető
összedőlt. Ledobta a tetőt a bokrok közé, és egyenként utánahajította a köveket.

Odasúgta a fülembe:

-- Igyál egy kis vizet, és rágd a szárított húst! Nem maradhatunk itt. Ez nem
madárkiáltás volt!

Lemásztunk a peremen, és keleti irányba indultunk. Pillanatok alatt olyan sötét
lett, mintha függöny ereszkedett volna a szemem elé. A köd áthatolhatatlan
akadálynak látszott. Eddig még soha nem tűnt fel, milyen bénító a köd éjszaka.
El sem tudtam képzelni, don Juan hogyan tud járni. Karjába kapaszkodtam, mintha
vak lennék.

Valamiért úgy éreztem, szakadék peremén sétálok. Lábam nem akart mozdulni. Az
eszemmel megbíztam don Juanban, s tudatosan szerettem volna menni, de a testem
ellenállt, s don Juannak ráncigálnia kellett a teljes sötétben.

Minden bizonnyal úgy ismerte a terepet, akár a tenyerét. Egy bizonyos ponton
megállt, és leültetett. Nem mertem elengedni a kezét. A testem teljesen tisztán
azt érzékelte, hogy puszta, kupolaszerű hegyen ülök, és ha csak két centit is
mozdulok jobbra, kibillenek egyensúlyomból, és a mélybe zuhanok. Teljesen biztos
voltam benne, hogy meredek hegyoldalon ülök, mivel testem öntudatlanul is jobb
felé dőlt. Gondoltam, azért, hogy egyenesben maradjon, igyekeztem hát
ellensúlyozni, s amennyire csak lehetett, bal felé hajoltam, és don Juanra
nehezültem.

Don Juan hirtelen arrébb mozdult, s testének tartása nélkül a földre estem. A
föld érintésétől visszatért az egyensúlyérzetem. Sima területen hevertem.
Tapintással próbáltam felmérni közvetlen környezetemet. Száraz levelek és ágak
akadtak kezembe.

Hirtelen az egész területet bevilágító villámlás és irdatlan mennydörgés
következett. Láttam, hogy don Juan tőlem balra áll. Hatalmas fákat láttam,
egy-két méternyire don Juan mögött pedig egy barlangot.

Don Juan azt mondta, hogy másszam be a lyukba. Bemásztam, s hátamat a kőnek
vetve leültem.

Éreztem, hogy don Juan hozzám hajol, s suttogva teljes csendre int.

Három villámlás következett egymás után. Egy pillantással láttam, hogy don Juan
tőlem balra ül, törökülésben. A barlang homorú mélyedés volt, s elég nagy
két-három embernek. Hatalmas szikla aljánál nyílt. Még szerencse, hogy mászva
közelítettem meg, mert ha tovább mentem volna, bevágtam volna a fejem a kőbe.

A villanás fényessége sejtetni engedte a köd sűrűségét. Az óriás fák törzse
sötét körvonal volt a köd világosszürke, opálos tömege előtt.

Don Juan azt suttogta, hogy a köd és a villámlás szövetségben van, s virrasszak
figyelmesen, mert részem van az erő csatájában. Ebben a pillanatban egy irdatlan
erejű villanás az egész jelenetet képzeletbeli tájjá varázsolta. A köd olyan
volt, mint valami fehér szűrő, melyben az elektromos kisülés megfagy és
egyenletesen szétterjed; mintha a magas fák között lógott volna ez a sűrű
fehéres anyag, de közvetlenül előttem a föld közelében ritkulni kezdett. Tisztán
ki tudtam venni a táj részleteit. Fenyőerdőben voltunk. Hatalmas fák vettek
körbe. Megesküdtem volna, hogy vörös óriásfenyők azok, ha nem tudtam volna
pontosan, hol vagyunk.

Több percig tartó villámlássorozat következett, s minden villanástól egyre
kivehetőbb lett a környék. Éppen előttem tisztán láttam egy ösvényt. Nem nőtte
be növény, s úgy tűnt, tisztásban végződik.

Annyi volt a villanás, hogy nem tudtam eldönteni, melyik merről jön. A környéket
ugyanakkor tökéletesen bevilágította, s ettől jelentősen megkönnyebbültem.
Félelmem és bizonytalanságom eltűnt, mihelyt elég fény volt ahhoz, hogy a
sötétség súlyos függönye fellibbenjen. Amikor a villanások között hosszú szünet
következett, többé már nem vesztettem el az irányérzékemet.

Don Juan odasúgta, hogy már talán eleget néztem, s mostantól a mennydörgés
hangjára figyeljek. Megdöbbenve vettem észre, hogy eddig oda sem figyeltem a
dörgésre, noha hatalmas volt. Don Juan hozzátette, hogy kövessem a hangot, s
nézzek arra, ahonnét szerintem jön.

Többé nem jött villámlás- és dörgéssorozat, csak elszórt, erőteljes fény- és
hangvillanások. A dörgés, úgy tűnt, mindig jobb felől jön. A köd felszállóban
volt, s a koromsötéthez szokott szemem könnyedén kivette a növényfoltokat. A
villámlás és a dörgés folytatódott, majd hirtelen a teljes jobboldali tartomány
kitisztult, s megláttam az eget.

Az elektromos vihar, úgy tűnt, jobb felé tart. A következő villámláskor
megpillantottam egy távoli hegyet tőlem jobbra. A fény megvilágította a
hátteret, s a jókora hegy körvonala benne kirajzolódott. Láttam tetején a fákat,
mint kivágásokat a fényesen fehér égen. Még gomolyfelhőket is láttam a hegyek
felett.

Körülöttünk teljesen kitisztult a köd. Egyenletes szél fújt, s hallottam a
levélsuhogást balról a nagy fák felől. A vihar ahhoz már messze volt, hogy
megvilágítsa a fákat, de sötét tömegük kivehető maradt. A vihar fénye
segítségével ugyanakkor meg tudtam állapítani, hogy jobbra távoli hegyvonulat
húzódik, s az erdő csak a baloldali területre korlátozódik. Úgy tűnt, mintha
sötét völgybe néznék, melyet egyáltalán nem tudok kivenni. A hegygerinc, mely
fölött a vihar vonult, a völgy másik oldalán kezdődött.

Eleredt az eső. A sziklához húzódtam, amennyire csak tudtam. A kalapom védett, s
mivel a lábamat felhúztam a mellkasomhoz, csak a cipőm és a lábszáram lett
vizes.

Hosszú ideig esett a langyos eső. Éreztem a lábamon. Aztán elaludtam.

Madárhangra ébredtem. Körbenéztem, merre van don Juan. Nem volt sehol. Rendesen
azon töprengtem volna, hogy vajon otthagyott-e, de a környék látványa jóformán
megbénított.

Felálltam. A lábam csuromvizes volt, s a kalapom karimája is megpuhult a
nedvességtől. Nem voltam semmiféle barlangban, hanem sűrű bokrok alatt. Soha nem
tapasztalt zavarodottság vett rajtam erőt. Két bokrokkal benőtt, kicsiny domb
közötti sima területen álltam. Semmiféle fa nem volt balra, jobbra nem húzódott
völgy. Éppen előttem, ahol az ösvényt láttam, hatalmas bokor állt.

Nem akartam elhinni, amit látok. A valóság e két változatának
összeférhetetlensége magyarázatért kiáltott, bármiféle is legyen az. Támadt egy
gondolatom. Teljesen beleillett a képbe, hogy nagyon mélyen aludtam, s nem
ébredtem fel, mikor don Juan a hátán idecipelt.

Megvizsgáltam a fekvőhelyemet. A talaj száraz volt, s a mellette levő terület
is, ahol don Juan ült.

Néhányszor hívtam, aztán elfogott a szorongás, s olyan hangosan bömböltem a
nevét, ahogy a torkomon kifért. Előjött a bokrok közül. Azonnal rádöbbentem,
hogy pontosan tudja, mi folyik. Olyan huncutul mosolygott, hogy végül én is
elmosolyodtam.

Nem akartam időt vesztegetni azzal, hogy játszmát kezdjek vele. Kiöntöttem a
szívemet. A lehető legrészletesebben elmeséltem neki éjszakai hallucinációimat.
Közbevágás nélkül végighallgatott. Ugyan nem tudott komoly maradni, s többször
is felnevetett, de rögtön visszafogta magát.

Háromszor-négyszer is kérdeztem a véleményét, de csak rázta a fejét, mintha
számára is elképzelhetetlen volna, ami történt. Amikor végére értem a
beszámolónak, végigmért és azt mondta:

-- Borzasztóan nézel ki. Talán el kéne menned a bokrok közé!

Vihogott egy kicsit, majd hozzátette, hogy vegyem le a ruhámat, terítsem ki, s
szárogassam meg.

Ragyogóan sütött a nap. Alig volt felhő az égen. Szeles, élénk idő volt.

Don Juan elment, meghagyta, hogy míg ő növényeket keres, szedjem össze magamat,
egyek valamit, s ne hívjam, csak amikor megnyugodtam és erős vagyok.

A ruhám csurom vizes volt. Kiültem a napsütésbe, hogy megszáradjon. Azt éreztem,
hogy egyedül úgy lazíthatok, ha előszedem a jegyzetfüzetem, és írni kezdek.
Munka közben ettem.

Pár órával később nyugodtabbnak éreztem magam, s hívtam don Juant. A hegycsúcs
közeléből válaszolt. Mondta, hogy szedjem össze a tököket, és vigyem fel őket
hozzá. Amikor odaértem, don Juant egy sima kövön ülve találtam. Kinyitotta a
tököket, és enni kezdett. Két nagy darab húst adott nekem.

Nem is tudtam, hol kezdjem, annyi mindent meg akartam kérdezni. Láthatólag
tudta, mi jár a fejemben, s szívből kacagott.

-- Na, hogy érzed magad? -- kérdezte viccelődve.

Nem akartam válaszolni. Még mindig feldúlt voltam.

Don Juan biztatott, hogy üljek le mellé, mert ez a kő erő-tárgy, s magamhoz
térek, ha ott ülök egy ideig.

-- Ülj le! -- utasított szárazon.

Nem mosolygott, szeme szúrós volt. Gépiesen leültem.

Azt mondta, hogy morcosságom miatt vigyázatlanul bánok az erővel, s ezt abba
kell hagynom, mert a végén az erő mindkettőnk ellen fordul, és soha nem jutunk
ki élve ezek közül a kietlen dombok közül.

Egy pillanatnyi szünet után mellékesen megkérdezte:

-- Hogy haladsz {EMPH az álmodással}?

Elmeséltem, mennyire nehézzé vált parancsot adni magamnak, hogy nézzek a
kezemre. Eleinte aránylag könnyű volt, talán a gyakorlat újszerűsége miatt. Igen
könnyen eszembe jutott, hogy a kezemre nézzek. De a lelkesedés elmúlt, s egyes
éjszakákon egyáltalán nem ment a dolog.

-- Fejpántban kell aludnod -- mondta. -- Ennek a megszerzése cseles dolog. Én
nem adhatok, mert magadnak kell megcsinálnod. De addig nem csinálhatod meg, míg
{EMPH álmodás} közben meg nem jelenik neked. Értesz? A fejpántot pontosan a
látomásnak megfelelően kell elkészíteni. Kell lennie keresztcsíkjának, ami
szorosan a fejed tetejére simul. Vagy könnyen előfordulhat, hogy olyan lesz,
mint egy szoros sapka. {EMPH Az álmodás} könnyebb, ha erő-tárgyat viselünk a
fejünkön. Felveheted a sapkád, vagy elalvás előtt szerzeteshez hasonlóan
csuklyát vehetsz a fejedre, de ettől csak erősebb álmaid lesznek, s nincs szó
{EMPH álmodásról}.

Egy pillanatig elhallgatott, majd lázas gyorsasággal elmagyarázta, hogy a
fejpánt képének nem kell mindenképp {EMPH álmodáskor} feltűnnie, hanem éber
állapotban is megjelenhet, bármely különös, teljesen más természetű esemény
alkalmával, mint például a madarak röptének, a víz folyásának vagy a felhőknek a
megfigyelése.

-- Az erő vadásza mindent megfigyel -- folytatta. -- És minden elárul neki
valamiféle titkot.

-- De hogyan lehet bizonyosra venni, hogy a dolgok titkokat beszélnek?

Azt hittem, hátha tud valami különleges formulát, melynek alapján képes a
,,helyes'' értelmezésre.

-- Egyedül úgy bizonyosodhatsz meg róla, ha követed valamennyi utasításomat,
kezdve az első naptól, mikor megismertelek -- válaszolta. -- Ahhoz, hogy erőt
szerezhess, erősen is kell élned.

Jóindulatúan mosolygott. Láthatóan eltűnt ádázsága, még meg is bökött gyengéden
a karomon.

-- Edd az erő-ételt! -- biztatott.

Rágni kezdtem a szárított húst, s abban a pillanatban eszembe jutott, hogy a
szárított hús esetleg pszichotropikus anyagot tartalmaz, és innen származnak a
hallucinációk. Egy pillanatra szinte még meg is könnyebbültem. Ha belerakott
valamit a húsba, látomásaim teljesen érthetőek. Kértem, árulja el, hogy van-e
valami az ,,erő-húsban''.

Nevetett, de nem válaszolt egyenesen. Biztosítottam, hogy nem lennék mérges, még
csak bosszús sem, de mindenképpen tudnom kell, hogy végre megnyugtatóan
megmagyarázhassam magamnak az elmúlt nap eseményeit. Biztattam, igyekeztem
kicsalni belőle, végül könyörögni kezdtem, árulja el az igazságot.

-- Igencsak hibbant vagy -- válaszolta, s közben hitetlenkedve rázta a fejét. --
Van egy alattomos hajlamod. Mindenképpen kielégítően meg akarsz magyarázni
mindent. Semmi nincs a húsban, az erőt leszámítva, s az erőt nem én tettem bele,
sem senki más, hanem maga az erő. Ez egy szarvas szárított húsa, s ez a szarvas
számomra ajándék volt, ugyanúgy, ahogy az a bizonyos nyúl nem is olyan rég,
ajándék volt neked. Sem te, sem én nem tettünk semmit a nyúlba. Nem vártam tőled
el, hogy megszárítsd a nyúl húsát, mert ahhoz több erőre lett volna szükséged.
De mondtam, hogy edd meg a húst, bár saját ütődöttséged miatt alig ettél belőle.
Ami tegnap történt, sem tréfa, sem becsapás nem volt. Találkoztál az erővel. A
köd, a sötétség, a villám, a mennydörgés, az eső mind részei voltak az erő nagy
csatájának. Rád mosolygott a bolondok szerencséje. Egy harcos ilyen csatáért
mindenét odaadná.

Úgy érveltem, hogy az egész történet nem lehet az erő csatája, mert nem volt
valóságos.

-- És mi valóságos? -- kérdezte don Juan nyugodtan.

-- Amit most látunk, az valóságos -- válaszoltam körbemutatva.

-- De ugyanilyen volt a híd, melyet tegnap láttál, az erdő, és a többi!

-- De ha valóságosak, akkor most hová tűntek?

-- Itt vannak. Ha elég erőd volna, visszahívhatnád őket. Most nem tudod, mert
meg vagy győződve, hogy a kétkedés és a nyaggatás a leghasznosabb. Tévedsz,
barátom! Tévedsz. Világok tömkelege létezik, itt, a szemünk előtt is. És nem
kinevetni valók! Tegnap, ha nem fogom meg a karod, ráléptél volna a hídra, akár
akartad volna, akár nem. Azelőtt meg a rád vadászó széltől kellett megvédnelek.

-- Mi lett volna, ha nem védsz meg?

-- Mivel nincs elég erőd, a szél elvétette volna veled az utat, s talán még
szakadékba is taszított, s meg is ölt volna. De az igazi a köd volt tegnap.
Kettő történhetett volna a ködben. Vagy átértél volna a hídon a túloldalra, vagy
leestél volna, és halálra zúztad volna magad. Ez az erőn múlt volna. Egy viszont
biztos. Ha nem óvlak meg, rá kell menned a hídra, függetlenül mindentől. Ilyen
az erő. Mint már mondtam, irányít és engedelmeskedik. Tegnap például az erő
kényszerített volna, hogy végigmenj a hídon, az viszont rajtad múlt volna, hogy
meg is tartson menet közben. Megállítottalak, mert tudom, hogy nem tudsz élni az
erővel, s erő nélkül a híd összeomlott volna.

-- Te is láttad a hidat, don Juan?

-- Nem. Én csak az erőt {EMPH láttam}. Lehetett akármi. Számodra az erő ez
alkalommal a híd volt. Nem tudom, miért éppen híd. Fölöttébb titokzatos lények
vagyunk.

-- Láttál már hidat a ködben, don Juan?

-- Soha. De ez azért van, mert nem hasonlítok rád. Én más dolgokat láttam. Az én
erő csatáim merőben másak, mint a tieid.

-- Mit láttál, don Juan? Elmondod?

-- Első erő csatám alkalmával az ellenségeimet láttam a ködben. Neked nincsenek
ellenségeid. Te nem gyűlölöd az embereket. Én viszont akkoriban igen.
Gyűlölködésbe lovalltam magam. Ma már nem. Legyőztem a gyűlöletemet, de
akkoriban a gyűlölet kis híján megsemmisített. Ezzel szemben a te erő csatád
tiszta volt. Nem emésztett el. Saját magad emészted magadat most ütődött
gondolatokkal meg kétségekkel. Te ezekbe lovallod bele magad. A köd feddhetetlen
volt veled. Valamiért kötődsz hozzá. Csodás hidat adott neked, s a híd mostantól
mindig ott vár a ködben. Újból és újból előtűnik majd neked, addig, amíg egyszer
majd át kell kelned rajta. Határozottan azt tanácsolom, hogy mostantól ne menj
ködös környékre egyedül, amíg nem tudod, mit csinálsz. Az erő nagyon fura dolog.
Már ahhoz is erő kell, hogy birtokold és irányítsd. Ám lépésenként össze lehet
gyűjteni, egészen addig, ameddig megtartjuk magunkat az erő csatájában.

-- Mi az erő csatája?

-- Ami tegnap történt veled, az erő csatájának a kezdete volt. A helyszín, amit
láttál, az erő székhelye volt. Egyszer majd megleled az értelmét; ezek a helyek
igen nagy jelentőségűek.

-- Te nem mondhatod el az értelmüket, don Juan?

-- Nem. E képek saját személyes győzelmedhez tartoznak, melyben senkivel sem
osztozhatsz. A tegnapi dolog csak kezdet volt, apró csetepaté. Az igazi csata
akkor kezdődik, amikor átkelsz a hídon. Mi van a másik oldalon? Egyedül te fogod
megtudni. És egyedül te tudod meg, mi van az erdei ösvény végén. Ám mindez
olyasmi, ami meg is történhet, meg nem is. Ahhoz, hogy nekivágj ezeknek az
ismeretlen ösvényeknek és hidaknak, elegendő saját erőre van szükséged.

-- Mi van akkor, ha valakinek nincs elég ereje?

-- A halál mindig vár, s amikor a harcos ereje elfogy, a halál megérinti. Ezért
őrültség erő nélkül kimerészkedni az ismeretlenbe. Csak halált találnánk.

Alig figyeltem oda. Újra meg újra azzal a gondolattal játszottam, hogy a
szárított hús a hallucinációk oka. Megnyugtatott ebbe belemerítkeznem.

-- Ne erőlködj azzal, hogy ki akarod próbálni -- mondta, mintha olvasna a
gondolataimban. -- A világ merő titokzatosság. Amit most látsz, nem minden.
Sokkal, de sokkal több ennél a világ: végtelen. Tehát amikor a titkait próbálod
magadnak megmagyarázni, tulajdonképpen csak az ismerősséget keresed benne. Mi
ketten csakis azért vagyunk most itt, abban a világban, amit te valóságnak
nevezel, mert mindketten ismerjük. Számodra az erő világa ismeretlen, ezért nem
tudod ismerőssé alakítani.

-- Tudod, hogy ezzel nem szállhatok vitába -- válaszoltam. -- De az agyam nem
képes elfogadni.

Nevetett, és könnyedén megérintette a fejem.

-- Te tényleg őrült vagy -- mondta. -- Mégsincs ezzel baj. Tudom, milyen nehéz
harcos módjára élni. Ha követted volna az utasításaimat, és mindent
végigcsináltál volna, amire tanítottalak, most már akadna annyi erőd, hogy
átkelj a hídon. Ahhoz, hogy láss, s {EMPH megállítsd a világot}, úgyszintén.

-- De miért kell akarnom az erőt, don Juan?

-- Most nem jössz rá az okára. Viszont, ha majd elég erőt gyűjtesz, az önmaga
megadja neked az okát. Butaságnak tűnik, mi?

-- Te miért akartad az erőt, don Juan?

-- Ebben olyan vagyok, mint te. Nem akartam. Képtelen voltam okot találni rá.
Megvoltak ugyanazok a kétségeim, amelyek neked, és soha nem követtem a kapott
utasítást, legalábbis azt hittem. Mégis, saját ostobaságom ellenére elég erőre
tettem szert, s egy napon a személyi erőm összedöntötte a világot.

-- De miért kívánná bárki is {EMPH megállítani a világot}?

-- Hát éppen ez az, senki sem kívánja. Egyszerűen csak megtörténik, és kész. S
mikor megtapasztalod, milyen {EMPH megállítani a világot}, rájössz, mi az oka.
Tudod, a harcos művészetéhez tartozik, hogy valamilyen valós célból összedöntse
a világot, majd életben maradása végett helyreállítsa.

Közöltem vele, hogy talán legjobban azzal segítené megértésemet, ha példaképp
felhozna egy bizonyos célt, amiért a harcos összedönti a világot.

Egy darabig csöndben maradt. Úgy látszott, tűnődik.

-- Ezt nem tudom elmondani -- jelentette ki. -- Ennek a megértéséhez túl sok
erőre volna szükséged. Egy napon önmagad ellenére harcosként élsz majd, akkorra
talán elég erőt gyűjtöttél már, hogy megválaszold magadnak ezt a kérdést.
Majdnem mindent megtanítottam neked, amire a harcosnak szüksége van, hogy
önállóan elkezdhessen erőt gyűjteni. Mégis, jól tudom, hogy képtelen vagy rá, s
türelemmel kell lennem irántad. Az tény, magam is tudom, hogy egy élet
küzdelmeire van szükség, mire valaki egyedül megállja helyét az erő világában.

Don Juan az égre és a hegyekre tekintett. A nap már lefelé tartott nyugat felé,
s a hegyek felett esőfelhők gyülekeztek sebesen. Nem tudtam, hány óra, mert
elfelejtettem felhúzni az órám. Megkérdeztem, hogy meg tudja-e állapítani,
mennyi az idő, mire olyan nevetési rohamot kapott, hogy legurult a kőről a
bokrok közé.

Felállt, és ásítva kinyújtózott.

-- Korán van -- mondta. -- Meg kell várnunk, amíg a köd összegyűlik a hegy
tetején, s akkor egyedül ki kell állnod ide a kőre, és meg kell köszönnöd a
ködnek a szívességét. Engedd, hogy körbevegyen! Itt leszek a közelben, és
segítek, ha kell.

Valamiért még a gondolat is megrémisztett, hogy egyedül kell állnom a ködben.
Kellemetlenül éreztem magam irracionális érzésem miatt.

-- Nem távozhatsz e kietlen hegyekből anélkül, hogy köszönetet mondanál! --
állította határozottan. -- A harcos sohasem fordít hátat az erőnek anélkül, hogy
hálát mondana a szívességért.

Hanyatt feküdt, kezét a feje alá rakta, s kalapjával eltakarta az arcát.

-- Hogyan várjam a ködöt? -- kérdeztem. -- Mit kell tennem?

-- Írj! -- válaszolta a kalapon át. -- De ne hunyd be a szemed, s ne fordíts
neki hátat!

Megpróbáltam, de nem tudtam figyelni az írásra. Felálltam, és nyugtalanul
mászkálni kezdtem. Don Juan felemelte kalapját, és bosszúsan nézett rám.

-- Ülj le! -- utasított.

Kijelentette, hogy az erő csatájának nincs még vége, s meg kell fegyelmeznem a
lelkem. Semmiféle cselekedetem nem árulkodhat az érzéseimről, ha nem akarok
végleg ott maradni a hegyekben.

Felült, és sürgető mozdulatot tett a kezével. Azt mondta, úgy kell viselkednem,
mintha mi sem történne, mert az erő helyei mi pedig ilyenen tartózkodunk --
képesek kimeríteni a felkavart embert. Így furcsa és veszélyes kötelmek
alakulhatnak ki bennünk egy helyszínnel kapcsolatban.

-- Az ilyenfajta kötelék néha egy életre odaszögezi az embert valamelyik
erő-helyhez -- tette hozzá. -- És ez nem neked való hely. Nem te találtad.
Úgyhogy kösd fel szépen a gatyádat!

Figyelmeztetése varázsütésként hatott. Órákig írtam megszakítás nélkül.

Don Juan visszafeküdt, s addig aludt, míg a hegytetőről ereszkedő köd száz
méternyire ért. Ekkor felállt, és szemügyre vette a környéket. Én is nézelődtem,
anélkül, hogy megfordultam volna. A köd a hegyekből leereszkedve tőlem jobb felé
tartott, és már a síkságra ért. Balra a látkép tiszta volt, a szél ugyanakkor
mintha jobbról jött volna, és a síkság felé fújta volna a ködöt, hogy
körbevegyen minket.

Don Juan odasúgta, hogy maradjak rezdületlen helyemen, ne hunyjam be a szememet,
s ne is forduljak meg, míg a köd teljesen körbe nem vesz; csak ezután
indulhatunk lefelé.

Egy-két méternyire mögöttem a sziklák lábához bújt.

A csend e hegyekben csodálatos, és egyben félelmetes volt. A ködöt hordó lágy
szél azt az érzést keltette, mintha a köd a fülembe sziszegne. Nagy gomolyok
szálltak alá, mint valami fehéres, szilárd anyag rámgördülő darabjai.
Beleszimatoltam. Szúrós és kellemes illat sajátos keverékét éreztem, s ekkor
körbeölelt.

Az volt az érzésem, hogy a köd a szemhéjamat piszkálja. Súlyosnak éreztem, s
szerettem volna behunyni. Fáztam. A torkom viszketett, szerettem volna köhögni,
de nem mertem. Előretoltam az állam, s a nyakam kihúztam, hogy könnyítsek a
köhögési ingeren, és amint felnéztem, azt volt az érzésem, hogy ténylegesen
látom a ködgomolyag sűrűségét. Mintha szemem azáltal mérte volna fel a
sűrűséget, hogy áthatol rajta. Szemem kezdett becsukódni, képtelen voltam
legyűrni álmosságomat. Azt éreztem, bármely pillanatban a földre zuhanhatok.
Ebben a pillanatban don Juan felugrott, és karomnál fogva megragadott, majd
megrázott. A rázás elég volt, hogy visszatérjen éberségem.

Fülembe súgta, hogy fussak lefelé, amilyen gyorsan csak tudok. Ő majd követ,
mert nem akarja, hogy a kövek, melyeket lefelé indítok a hegyoldalban,
eltalálják. Azt mondta, én vagyok a vezető, hiszen ez az én erő-csatám, s tiszta
fejjel, elengedetten kell viselkednem, hogy biztonságban kivezessem
mindkettőnket onnan.

-- Gyerünk! -- mondta hangosan. -- Ha a harcos hangulata nincs meg benned, talán
soha nem jutunk ki a ködből!

Haboztam egy pillanatig. Nem voltam biztos, kitalálok-e a hegyekből.

-- Fuss, ha kedves az életed! -- kiáltotta don Juan, és finoman meglökött a
lejtőn.

{CHAPTER TIZENHARMADIK FEJEZET :: A harcos végső kiállása}

{PARAGRAPH 1962. január 28. Vasárnap}

Don Juan délelőtt tíz körül lépett be a házba. Pitymallatkor ment el.
Üdvözöltem, mire kuncogni kezdett, s bohóckodva kezet fogva velem, ünnepélyesen
köszöntött.

-- Egy kis út vár ránk -- mondta. -- Különleges helyre megyünk kocsival, ahol
erőt fogunk keresni.

Kibontott két cipelőhálót, két-két élelemmel tömött tököt rakott beléjük,
spárgával összekötözte őket, s az egyiket átadta nekem.

Kényelmesen haladtunk körülbelül hatszázötven kilométert észak felé, aztán
nyugatra letértünk a pánamerikai autópályáról egy kavicsos útra. Láthatólag az
én kocsim volt órák óta az egyetlen arrafelé. Mentünk tovább, s lassacskán
ráeszméltem, hogy nem látok ki a szélvédőn. Erőlködtem, hogy kilássak, de túl
sötét volt, s a szélvédőt belepték a szétnyomódott rovarok és a por.

Felvetettem, hogy meg kellene állni, és megtörölni az ablakot. Don Juan
utasított, hogy hajtsak tovább, akkor is, ha óránként három kilométerrel kell
mennünk, és fejemet az ablakon kidugva kell vezetnem. Hozzátette, hogy nem
állhatunk meg, amíg célhoz nem értünk.

Egy helyen azt mondta, forduljunk jobbra. Akkora volt a por és a sötét, hogy még
a fényszóró sem könnyítette meg a dolgom. Igencsak izgultam, de lekanyarodtam.
Féltem, hogy az útpadka túl laza lesz, de a talaj kemény volt.

Körülbelül száz méternyit haladtam a lehető legkisebb sebességgel, nyitott
ajtóval, hogy kiláthassak. Végül don Juan megállított. Kijelentette, hogy éppen
egy hatalmas kő mögött állok, mely eltakarja a kocsit a szem elől.

Kiszálltam, és körbementem a kocsi körül. A fényszórók fénye vezetett. Szerettem
volna szemügyre venni a környéket, mert fogalmam sem volt, merre lehetünk. De
don Juan lekapcsolta a lámpát. Hangosan hozzátette, hogy nincs vesztegetni való
időnk, zárjam be a kocsit, és induljunk.

Odaadta a hálót a tökökkel. Annyira sötét volt, hogy megbotlottam, és kis híján
összetörtem őket. Don Juan halk, de határozott hangon utasított, hogy üljek le,
amíg a szemem meg nem szokja a sötétet. Ám nem a szememen múlott, egész jól
láttam, mióta kiszálltam az autóból. Viszont valami különös idegesség telepedett
rám, s emiatt viselkedtem szétszórtan. Mindenen csak átfutott a szemem.

-- Hová megyünk?

-- Teljes sötétben keresünk föl egy különleges helyet.

-- Miért?

-- Hogy bizonyosan kiderüljön, képes vagy-e tovább folytatni az erő vadászatát.

Megkérdeztem, próbatételre gondol-e, és beszél-e majd velem a tudásáról akkor
is, ha megbukom.

Végighallgatott, s nem szakított félbe. Aztán elmondta, hogy nem próbatételről
van szó, hanem jelre várunk, s ha az nem érkezik meg, akkor nem sikerült erőt
vadásznom. Ebben az esetben megszabadulok minden további kötöttségtől, s olyan
ostoba lehetek, amilyen csak akarok. Hozzátette még, hogy mindentől függetlenül
a barátom marad, s mindenképpen szóba áll velem továbbra is.

Valahogy éreztem, hogy kudarcot fogok vallani.

-- Nem jön majd az a jel -- mondtam viccelődve. -- Tudom. Már van egy kis erőm.

Nevetett, és gyöngéden megveregette a hátam.

-- Te csak ne izgulj! -- válaszolt. -- Eljön a jel. Tudom. Nekem még több erőm
van.

Nagyon viccesnek találta kijelentését. A térdét és a kezét csapkodta a harsány
nevetéstől.

Don Juan a hátamra kötözte a cipelőhálót, s közölte, egy lépéssel mögötte kell
haladnom, és amennyire lehet, igyekezzek a nyomába lépni.

Igen ünnepélyes hangon hozzátette:

-- Erőért megyünk, tehát minden számít.

Elmagyarázta, ha sikerül a lábnyomaiba lépnem, akkor a gyaloglás közben belőle
kiáramló erő hozzám kerül.

Megnéztem az órámat: este tizenegy volt.

Vigyázzba állított, mint egy katonát. Jobb lábamat előre húzta, és beállított,
mintha éppen előre lépnék. Ugyanebben a tartásban állt elém, majd miután
elismételte, hogy pontosan a lábnyomába lépjek, elindult. Kivehetően azt
suttogta, hogy semmi mással ne foglalkozzam, mint az ő nyomával; ne nézzek se
előre, se oldalra, csak a földre, ahova lép.

Kezdetben igen kényelmes iramban haladt, semmi gondot nem okozott a követése.
Viszonylag kemény talajon jártunk. Körülbelül harminc méteren át tartottam az
iramot, s tökéletesen követtem a lépéseit, majd oldalt pillantottam, s a
következő pillanatban már bele is ütköztem don Juanba.

Nevetett, s biztosított, hogy nem sérült meg a bokája, amikor hatalmas cipőmmel
rátapostam, de ha folyton elbambulok, reggelre egyikünk nyomorék lesz.
Hozzátette nevetve, halk, de határozott hangon, hogy ő nem kíván megsérülni az
én ostobaságom és a figyelmetlenségem miatt, ezért ha még egyszer rálépek,
mezítláb kell tovább mennem.

-- Nem tudok mezítláb járni -- válaszoltam erős, reszelős hangon.

Don Juan kétrét görnyedt a nevetéstől, meg kellett várnunk, míg lecsillapodik.

Ismételten biztosított, hogy betartja a szavát. Az erő megcsapolására indultunk,
tehát mindennek tökéletesnek kell lennie. Hihetetlenül megrémültem attól, hogy
esetleg mezítláb kell a sivatagban gyalogolnom. Don Juan azon viccelt, hogy
felmenőim nyilván olyanfajta parasztok voltak, akik alváshoz sem veszik le a
cipőjüket. Persze igaza volt. Soha nem jártam mezítláb, és végzetes lett volna
számomra a cipő nélküli gyaloglás a sivatagban.

-- Ebből a sivatagból árad az erő -- suttogta don Juan a fülembe. -- Nincs idő a
félénkségre.

Továbbindultunk. Könnyű iramot tartott, s egy idő után feltűnt, hogy elhagytuk a
kemény talajt és puha homokon járunk. Don Juan lába belesüllyedt, s mély
nyomokat hagyott.

Órákig gyalogoltunk, mielőtt legközelebb megállt. Megtorpanása nem volt
váratlan, előre figyelmeztetett, hogy meg fog állni, nehogy összeütközzünk. A
talaj ismét kemény lett. Úgy tűnt, emelkedőn haladunk felfelé.

Don Juan figyelmeztetett, hogy ha dolgom van a bokrok között, akkor itt az
ideje, mert mostantól megállás nélkül, egyvégbe haladunk. Órámra pillantottam;
hajnali egy óra volt.

Tíz-tizenöt percnyi pihenő után don Juan megint sorakozót fújt, és nekivágtunk.
Igaza volt, halálos menet következett. Soha életemben nem kellett még ennyire
figyelnem. Don Juan irama annyira gyors volt, s a léptek figyeléséből származó
feszültség olyan fokra hágott, hogy egy ponton túl már nem is éreztem, hogy
gyalogolok. Nem éreztem sem a lábam, sem a lábfejem. Olyan volt, mintha a
levegőben mozognék, és valami erő vinne egyre tovább. Összpontosításom miatt
észre sem vettem a fény fokozatos változását. Egyszer csak rádöbbentem, hogy ki
tudom venni don Juant magam előtt. Láttam a lábát és a nyomait, holott előtte
inkább csak sejtettem.

Egy pillanatban váratlanul oldalra ugrott, engem pedig a lendület még vagy húsz
méternyivel tovább vitt. Amint lassítottam, a lábam elgyengült, s remegni
kezdett; végül összeestem.

Onnan néztem fel don Juanra, aki nyugodtan vizsgált. Egyáltalán nem tűnt
fáradtnak. Levegőért kapkodtam, s kivert a hideg verejték.

Don Juan megforgatott fekvő helyzetemben a karomnál fogva, s elmagyarázta, hogy
ha vissza kívánom nyerni az erőmet, akkor fejjel kelet felé kell feküdnöm.
Apránként ellazultam, és pihentettem sajgó testemet. Végül elég erő szállt
belém, és felálltam. Órámra akartam nézni, de kezét a csuklómra téve,
megakadályozott. Gyengéden kelet felé fordított, és hozzátette, semmi szükség
erre a hitvány időmérőre, hiszen mágikus időben vagyunk, s egyértelműen ki
fogjuk deríteni, hogy képes vagyok-e az erő űzésére.

Körbenéztem. Hatalmas domb tetején álldogáltunk. Meg akartam közelíteni egy
sziklában tátongó résnek látszó valamit, de don Juan odaugrott, és lefogott.

Megparancsolta, hogy maradjak azon a helyen, ahová estem, míg a nap elő nem
bukik a közeli, fekete hegycsúcsok mögül. Kelet felé mutatott, s felhívta a
figyelmem egy súlyos felhőtömegre a láthatár felett. Kijelentette, hogy jó jel
volna, ha a szél elfújná a felhőket, és a nap első sugarai a testemet érhetnék a
dombtetőn.

Mozdulatlanul, jobb lábammal kilépve kellett állnom, mintha mennék, s a
látóhatárra sem nézhettem élesen, csak fókuszálás nélkül.

Megmerevedett a lábam, a lábikrám pedig sajgott. Gyötrelmes testhelyzet volt ez,
s a lábam túlságosan fájt ahhoz, hogy megtartson. Kitartottam, amíg csak bírtam.
Már éppen össze akartam esni, lábam irányíthatatlanul remegett, amikor don Juan
lefújta az egészet. Segített leülnöm.

A felhősáv nem moccant, s nem láttuk meg a láthatár fölé emelkedő napot.

Don Juan egyedül annyit jegyzett meg:

-- Kár!

Akkor nem akartam megkérdezni, mi lesz kudarcom igazi vonzata, de ismerve don
Juant, biztosra vehettem, hogy követi jelei parancsát. Azonban akkor reggel nem
volt jel. Lábikrámból eltűnt a fájdalom, s a kellemes közérzet hulláma futott
rajtam végig. Helyben jártam, hogy ellazítsam az izmaimat. Don Juan halkan
szólt, hogy szaladjak át a szomszédos dombra, szedjek leveleket egy bizonyos
bokorról, dörzsöljem be velük a lábam, és izmaimból elmúlik a fájdalom.

Pontosan láttam onnan a jókora, üde, zöld bokrot. A levelek szinte kicsattantak
a nedvtől. Már volt dolgom velük. Soha nem éreztem, hogy használt volna, de don
Juan ragaszkodott hozzá, hogy az igazán barátságos növények hatása nagyon finom,
és az ember alig veszi észre, a végén mégis mindig meghozzák a várt eredményt.

Lefutottam a dombról, s fel a másikra. A tetejére érve rádöbbentem, hogy a
feladat kis híján sok volt. Alig kaptam levegőt, s gyomrom émelyegni kezdett.
Lekuporodtam, azután előrehajoltam egy pillanatra, míg megkönnyebbültem. Ezután
felálltam, és már nyúltam volna a kívánt levelekért, de nem találtam a bokrot.
Körülnéztem. Biztos voltam benne, hogy jó helyen keresem, de még csak halványan
sem hasonlított semmi arra a bokorra a dombtetőn. Pedig pontosan ott láttam meg,
minden más hely kiesett volna a látótérből a másik dombról, ahol don Juan állt.

Feladtam a keresést, és visszamentem a másik dombra. Don Juan jóindulattal
mosolygott, amint előadtam neki a tévedésem.

-- Miért nevezed tévedésnek? -- kérdezte.

-- A bokor nyilván nincs ott -- mondtam.

-- De saját szemeddel láttad, nem?

-- Azt hittem.

-- És most mit látsz a helyén?

-- Semmit.

Semmi növényzet nem volt azon a helyen, ahol a növényt látni véltem.
Nekikezdtem, hogy képi csalódásként, egyfajta délibábként magyarázzam a dolgot:
borzalmasan kimerült voltam, s emiatt könnyedén elhihettem, hogy azt látom, amit
várok, de ami valójában nincs is ott.

Don Juan csendben nevetgélt, és egy rövid pillanatra végigmért.

-- Én nem látok tévedést -- mondta. -- A növény ott áll a dombtetőn.

Ekkor én kezdtem nevetni. Figyelmesen végigpásztáztam még egyszer az egész
környéket. Nem láttam ilyen növényt, tehát észlelésemnek a legjobb tudomásom
szerint hallucinációnak kellett lennie.

Don Juan nyugodtan leereszkedett a dombról, s intett, hogy kövessem. Együtt
másztunk fel a másik dombra, és megálltunk éppen azon a helyen, ahol a bokrot
látni véltem.

Igazam felől tökéletesen meggyőződve nevettem. Don Juan szintén kuncogott.

-- Menj át a domb túloldalára -- mondta don Juan. -- Ott lesz a bokor.

Előhozakodtam azzal, hogy a domb másik oldala kiesett a látókörömből, s lehet
ugyan, hogy van ott egy növény, de ez nem magyarázza a dolgot.

Don Juan a fejével intett, hogy kövessem. Megkerülte a dombtetőt, nem
közvetlenül ment át rajta, és jelentőségteljesen megállt egy zöld bokor mellett,
anélkül, hogy ránézett volna.

Megfordult, és különösen átható pillantással tekintett rám.

-- Százszám lehetnek itt ezek a növények -- mondtam.

Don Juan türelmesen leereszkedett a domb másik oldalán, én a sarkában. Az egész
környéket bejártuk ilyen növény nyomában. De sehol nem akadt. Vagy négyszáz
méternyi részen végigmentünk, mire egy másikra akadtunk.

Don Juan egyetlen szó nélkül visszavezetett a másik dombtetőhöz. Egy darabig ott
álltunk, aztán újabb portyára vezetett; ezúttal az ellenkező irányban kerestük a
bokrot. Átfésültük a környéket, és még kettőt találtunk, olyan másfél
kilométernyire. Egybenőttek, s buja, zöldellő foltként üdeségükkel kiemelkedtek
a környező bokrok közül.

Don Juan komoly kifejezéssel nézett rám. Nem tudtam mire vélni.

-- Különös jel ez -- mondta.

Nagy kitérővel mentünk vissza az első dombtetőre, hogy új irányból közelítsünk.
Láthatólag mindenképpen be akarta bizonyítani, hogy csak igen kevés hasonló
növény van a környéken.

Nem találtunk egyet sem. Amikor felértünk, teljes csendben ültünk le. Don Juan
kinyitotta a tököket.

-- Evés után jobban leszel -- mondta.

Nem tudta elfojtani jókedvét. Sugárzó vigyor volt az arcán, amint a fejem
lapogatta. Elbizonytalanodtam. Az újabb fejlemények zavartak, de túl fáradt és
éhes voltam ahhoz, hogy sokat rágódjam rajta.

Evés után nagyon elálmosodtam. Don Juan arra biztatott, hogy az éles látás
nélküli nézés módszerével találjak megfelelő alvóhelyet a másik dombon, ahol a
bokrot láttam.

Választottam egyet. Don Juan felszedte onnan a törmeléket, és éppen az én
testméretemnek megfelelő kört jelölt ki vele. Finoman letört néhány friss
gallyat a bokrokról, és a körön belüli területet kiseperte. Csak a seprés
mozdulatát utánozta, valójában nem érintette a földet. Ezután felszedte a körbe
eső valamennyi követ, és miután méretük alapján gondosan két, ugyanannyi
darabból álló kupacba rendezte őket, az egészet a kör közepére helyezte.

-- Mi lesz ezekkel a kövekkel? -- kérdeztem.

-- Nem kövek ezek -- válaszolta. -- Fonalak. Ezek lebegtetik majd a helyedet.

Megfogta a kisebb köveket, és kijelölte velük a kör kerületét. Egyenlően
osztotta el őket, s akár egy kőműves, bot segítségével mindegyiket rögzítette a
talajban.

Nem engedte, hogy belépjek a körbe, hanem azt mondta, járjak körülötte, és
figyeljem, amit csinál. Tizennyolc követ számolt meg, az óra járásával ellenkező
irányban.

-- Most szaladj le a domb lábához, és várj! -- utasított. -- Én felmegyek a
csúcsra, és megnézem, jó helyen állsz-e.

-- És mit fogsz csinálni?

-- Legurítom neked mindegyik fonalat -- válaszolta, a nagyobb kövekből álló
kupacra mutatva. -- És ugyanúgy, ahogy az előbb tettem a többivel, helyezd el
őket oda, ahová mutatom! Végtelenül óvatos légy! Amikor az erő a tét,
tökéletesnek kell lennünk. A hiba halálos. Mindegyik kő egy-egy fonal, mely
könnyedén megölhet minket, ha lazán szanaszét hagyjuk, ezért egyszerűen nem
hibázhatsz. Oda kell szegezned a tekinteted, ahová a fonalat dobom. Ha bármi
elvonja a figyelmed, a fonalból közönséges kő lesz, s nem fogod tudni
megkülönböztetni a szerte heverő többi kőtől.

Megpendítettem, talán könnyebb lenne, ha egyenként vinném le a ,,fonalakat''.

Don Juan elnevette magát, és megrázta a fejét.

-- Ezek fonalak -- ismételte. -- Nekem kell legurítanom, s neked kell elkapnod
őket.

Órákba telt, mire elvégeztük a feladatot. Gyötrelmes összpontosítást igényelt a
művelet. Don Juan minden alkalommal intett, hogy figyeljek, és élesen nézzem a
követ. Jól tette. Őrjítő feladat volt a dombról legördülő, a más kövekkel is
ütköző saját kövek elkülönítése.

Mire bezártam a kört, és felmentem a csúcsra, azt hittem, menten összeesem. Don
Juan összeszedett néhány kisebb ágat, és fekhelyet készített. Odaadott pár
levelet azzal, hogy rakjam a nadrágomba, a bőrömre a köldökömön. Elmagyarázta,
hogy melegen tartanak, s nem lesz szükségem takaróra. Lerogytam a körben. Az
ágakból egészen kényelmes ágy lett alattam, és nyomban elaludtam.

Késő délután ébredtem fel. Felhős, szeles idő volt. Sűrű gomolyfelhők vonultak
felettem, nyugat felé viszont vékony cirrusok, s a nap időről időre rásütött a
tájra.

Az alvás kicserélt. Erősnek, vidámnak éreztem magam. Nem fáztam a szél ellenére
sem. Karommal feltámasztottam a fejem, és körülnéztem. Eddig észre sem vettem,
milyen magas volt a dombtető. Nyugat felé festői látvány terült elém. Hatalmas
területet borítottak az alacsonyabb dombok, aztán a sivatag következett. Északra
és keletre sötétbarna hegyvonulat szegélyezte a tájat, míg dél felé földek és
dombok, ameddig a szem ellát, a háttérben pedig távoli hegyek kéklettek.

Felültem. Don Juant nem láttam sehol. Hirtelen elfogott a félelem. Eszembe
jutott, hogy esetleg otthagyott, s fogalmam sincs, merre van a kocsi.
Visszafeküdtem az ágakra, s furcsa módon ijedelmem eltűnt. Megint belső
csendesség és fényes jó érzés töltött el. Teljességgel új érzés volt ez a
számomra; mintha kikapcsolták volna a gondolataimat. Boldog voltam, és
egészségesnek éreztem magam. Csendes életerő buzgott bennem. Nyugat felől gyönge
szél fújt, végigborzolta a testem, de nem fáztam. Kellemes, meleg, körülfolyó
vízként éreztem az arcomban a fülem körül a szél újra és újra visszatérő
hullámait. A létezés különös, rohanó, csapongó életemben példa nélküli állapotát
tapasztaltam meg. Sírni kezdtem. Nem szomorúságból, nem is önsajnálatból, hanem
valami megmagyarázhatatlan és kimondhatatlan öröm következtében.

Ott szerettem volna maradni örökre, s talán ott is maradtam volna, ha don Juan
ebből ki nem ráncigál.

-- Eleget pihentél -- mondta, és felhúzott.

Nagy nyugalommal körbevezetett a dombtető peremén. Lassan, teljes csendben
sétáltunk. Láthatólag azt szerette volna, ha mindent megfigyelek magunk körül.
Hegyekre, felhőkre mutatott a szemével vagy az állával.

A táj késő délután csodálatos volt. A csodálat és a kétségbeesés érzetét
keltette fel bennem. Gyermekkorom képeire emlékeztetett.

Felmásztunk a dombtető vulkáni kőzetből álló, legmagasabb pontjára, s hátunkat a
csúcsnak támasztva, kényelmesen leültünk arccal dél felé. A déli táj
végtelensége fenséges volt.

-- Mindezt jól vésd emlékezetedbe! -- suttogta don Juan a fülembe. -- Ez a hely
a tiéd. Ma reggel {EMPH láttál}, s ez volt a jel. {EMPH Látásod} segítségével
találtad ezt a helyet. Váratlan jel, de megtörtént. Erőre fogsz vadászni, ha
akarod, ha nem. Nem emberi döntésen múlik ez; nem a tiéden, nem is az enyémen.
Nos, helyesen szólva, ez a dombtető a te helyed, a te szeretett helyed; minden
körülötted rád van bízva. Mindenre vigyáznod kell itt, s cserébe minden vigyáz
majd rád.

Viccelődve kérdeztem, hogy minden az enyém-e, mire komoly hangon igennel
válaszolt. Elnevettem magam, és azt mondtam, hogy hasonlítunk az Újvilágot
meghódító spanyolokra, akik királyuk nevében osztoztak a földön. Ők is
hegytetőre másztak, s maguknak követeltek mindent, ameddig a szemük ellátott
valamelyik irányban.

-- Nem rossz -- válaszolta. -- Neked adom mindazt a földet, amit látsz, nemcsak
az egyik irányban, hanem körös-körül.

Felállt, s kezét kinyújtva körbefordult egy teljes kört írva le.

-- Ez mind a tiéd -- mondta.

Hangosan nevettem.

Somolygott, és megkérdezte:

-- Miért is ne? Miért ne adhatnám oda ezt a földet?

-- Mert nem a tiéd -- válaszoltam.

-- És akkor? Nem volt a spanyoloké sem, mégis felosztották, és másnak adták.
Miért ne vehetnéd birtokba ugyanilyen alapon?

Végigmértem, hátha meglátom mosolya mögötti igazi szándékát. Kitört belőle a
nevetés, annyira, hogy majdnem leesett a szikláról.

-- Ez az egész vidék, ameddig csak ellátsz, a tiéd -- folytatta továbbra is
mosolyogva. -- Nem használatra, hanem azért, hogy emlékezz rá. Ezt a dombtetőt
viszont használhatod is, ameddig csak élsz. Azért adom neked, mert te magad
találtad. A tiéd. Fogadd el!

Nevettem, de don Juan nagyon is komolynak tűnt, leszámítva különös mosolyát. Úgy
tűnt, tényleg elhiszi, hogy nekem adhatja a dombtetőt.

-- Miért is ne? -- kérdezte, mintha olvasna a gondolataimban.

-- Elfogadom -- válaszoltam félig tréfából.

Eltűnt a mosolya. Összehúzott szemmel nézett rám.

-- E domb, különösen a tető, minden köve, kavicsa és bokra rád van bízva --
mondta. -- Minden itt élő féreg a barátod. Használhatod őket, ők pedig téged.

Csendben maradtunk egy darabig, szokatlanul megritkultak a gondolataim.
Homályosan éreztem, hogy hirtelen hangulatváltása valami rám nézve baljós dolgot
sejtet, de nem féltem, nem voltam ideges. Egyszerűen nem akartam többet szólni.
A szavak valamiért pontatlannak tűntek, értelmük pedig nehezen kibogozhatónak.
Soha nem éreztem még ezt a beszéddel kapcsolatban. Amint észrevettem e szokatlan
hangulatot, rögtön megszólaltam.

-- De mihez kezdhetek ezzel a dombbal, don Juan?

-- Vésd minden részletét az emlékezetedbe. Ide fogsz jönni az {EMPH álmodásban}.
Ezen a helyen fogsz erőkkel találkozni, s egy napon titkok tárulnak fel itt
számodra. Erőre vadászol, s ez a te helyed, ahol erőforrásaidat tárolod. Most
még nem érted ezt. Egyelőre hagyd hát meg egyszerű értelmetlenségnek!

Lemásztunk a szikláról, s dombtető nyugati oldalánál tányérszerű bemélyedéshez
vezetett. Leültünk, és enni kezdtünk. Kétség sem fért hozzá, hogy volt abban a
dombtetőben valami leírhatatlanul kellemes a számomra. Az evés, akár a pihenés,
ismeretlen, kivételes érzés volt.

A nyugvó nap fényének gazdag, szinte rezes izzásától az egész környék aranyos
árnyalatúnak látszott. Teljesen átadtam magam a szemlélődésnek, még gondolkodni
sem akartam.

Don Juan majdnem suttogva szólt hozzám. Azt mondta, a környezet minden egyes
részletét nézzem meg, függetlenül attól, milyen apró vagy látszólag
jelentéktelen. Különösen a táj vonásait, amelyek nyugat felé feltűnők. Elmondta,
hogy éles látás nélkül a Napra kell néznem, amíg el nem tűnik a láthatáron.

A fény utolsó percei, éppen mielőtt a Nap összeért a felhők vagy a köd alacsony
rétegével, a szó teljes értelmében csodálatosak voltak. Mintha a Nap tábortűz
módjára meggyújtotta volna a Földet. Éreztem, ahogy az arcom kipirul.

-- Felállni! -- kiáltotta don Juan, s már húzott is fel.

Félreugrott mellőlem, s parancsoló, noszogató hangon utasított, hogy lassan
fussak helyben.

Amint egy helyben kocogtam, valami melegség hatolt a testembe. Rézszerű
melegség. Szájpadlásomban és a szemem ,,tetején'' éreztem. Olyan volt, mintha a
fejem búbja hideg tűzben égne, melyből sárgaréz színű láng árad szét.

Valami belül arra késztetett, hogy a Nap fokozatos eltűnésével egyre gyorsabban
mozogjak. Egy pillanatra őszintén azt éreztem, annyira könnyű vagyok, hogy
bármikor elszállhatnék. Don Juan nagyon határozottan megragadta a jobb
csuklómat. Kezének nyomása visszahozta a józanságot és a nyugalmat. Levágódtam a
földre, s ő is mellém telepedett.

Néhány percnyi pihenés után felállt, megbökött a vállamnál, s jelezte, kövessem.
Visszamásztunk a magányos, vulkáni eredetű sziklához, ahol az előbb ültünk. A
szikla megvédett bennünket a hideg széltől. Don Juan törte meg a csendet.

-- Kiváló jel volt ez! -- mondta. -- Milyen különös! A nap végén történt.
Annyira különbözünk egymástól! Te inkább tartozol az éjszakához. Én meg a reggel
friss ragyogását szeretem. Vagyis, inkább a reggeli nap ragyogása keres meg
engem, de előled elrejtőzik. A haldokló nap viszont megfürdetett, fénye
megperzselt, de nem égetett meg. Milyen különös!

-- Miért különös?

-- Soha nem láttam még ilyet. A jel eddig mindig a fiatal Nap birodalmában
bukkant fel.

-- De miért, don Juan?

-- Nincs itt az ideje, ne erről beszéljünk -- mondta lezárva a témát. -- A tudás
erő. Sok időbe kerül, míg annyi erőt gyűjtünk, hogy egyáltalán beszélhessünk
róla.

Szerettem volna folytatni, de azonnal témát váltott. Megkérdezte, hogyan haladok
az ,,álmodással''.

Elkezdtem bizonyos helyekkel álmodni, mint például az egyetem, és néhány barátom
háza.

-- Nappal vagy éjszaka voltál ezeken a helyeken? -- kérdezte.

Az álmokban szereplő napszak megfelelt annak, amit ezeken a helyeken megszoktam:
az egyetemen nappal, a barátaimnál este volt.

Azt javasolta, hogy próbáljak napközben elszunyókálni, és így ,,álmodni'', s
próbáljam meg a választott helyet az adott napszaknak megfelelően felidézni. Ha
éjszaka ,,álmodom'', akkor a helyszín képének éjszakainak kell lennie.
Elmagyarázta, hogy ,,álmodás'' közbeni tapasztalatainknak a Nap idejével
összhangba kell kerülniük, különben a látomás nem ,,álmodás'', hanem közönséges
álom.

-- Úgy segíthetsz magadnak, ha veszel egy bizonyos tárgyat, mely ahhoz a helyhez
tartozik, ahová el kívánsz jutni, és ráirányítod a figyelmedet -- folytatta. --
Ezen a dombtetőn például már itt van ez a különleges bokor, melyet addig kell
nézned, míg helyet nem szorít magának az emlékezetedben. Úgy jöhetsz vissza ide
{EMPH álmodás} közben, hogy egyszerűen a bokorra gondolsz, vagy erre a sziklára,
aminél ülünk, vagy bármi másra. Amikor ehhez hasonló erő-helyre figyelsz, akkor
könnyebb az utazás az {EMPH álmodásban}. De ha nem akarsz idejönni, bármely
másik hely megteszi. Lehet, hogy az egyetem, ahova jársz, erő-hely számodra.
Használd fel! Összpontosíts bármely ottani tárgyra, s találd meg {EMPH álmodás}
közben! A felidézett tárgyról vissza kell térned a kezedre, ezután egy másik
tárgyra, és így tovább. De most figyelj oda mindenre, ami ezen a dombtetőn
létezik, mivel ez életed legfontosabb helye!

Úgy tekintett rám, mintha szavai hatását mérné fel.

-- Itt fogsz meghalni -- mondta halkan.

Idegesen babrálni kezdtem, más helyzetbe ültem, ő pedig mosolygott.

-- Ide kell jönnöm veled újra és újra -- mondta. -- Azután egyedül kell kijönnöd
ide, míg át nem itat, míg te nem áradsz a dombtetőből. Ez a dombtető, ahogy itt
áll, lesz az utolsó táncod helyszíne.

-- Hogy érted, hogy utolsó táncom, don Juan?

-- Ez az utolsó kiállásod helyszíne -- válaszolta. -- Itt fogsz meghalni, bárhol
is legyél. Minden harcosnak van egy helye, ahol meghal. Ez választott helyszíne,
melyet felejthetetlen emlékek járnak át, ahol erőteljes események hagytak
nyomot, ahol csodáknak volt a tanúja, ahol titkok tárulkoztak fel neki, s ahol
személyes erejét tárolta. A harcosnak, ha erőt szerez, kötelessége választott
helyére visszatérni, hogy ott elraktározza. Eljuthat oda gyalogszerrel, vagy oda
{EMPH álmodhatja} magát. Végül pedig, amikor ideje lejárt ezen a Földön, amikor
érzi a halál érintését a bal vállán, szelleme, mely mindig kész, elszáll
választott helyszínére, s ott a harcos eljárja a haláltáncát. Minden harcosnak
van saját formája, erő-tartása, melyet élete során fejleszt ki. Egyfajta tánc
ez. Mozdulat, melyet személyi erejének hatására tesz. Ha a haldokló harcos ereje
kicsi, tánca rövid lesz, ha ereje nagy, tánca csodálatos. De függetlenül attól,
hogy kicsi-e az ereje vagy nagy, a halálnak meg kell állnia, és megnéznie az
utolsó kiállást. A halál nem tudja elvinni az élete művét utoljára összegző
harcost, amíg tart a tánc.

Reszketni kezdtem don Juan szavaitól. A nyugalom, az alkonyat, a csodálatos
látkép, mind úgy tűntek, mint a harcos utolsó erő táncának tökéletes díszletei.

-- Megtanítanád nekem ezt a táncot, bár nem vagyok harcos? -- kérdeztem.

-- Az erő minden vadászának meg kell tanulnia ezt a táncot -- válaszolta. --
Mégsem taníthatom meg most. Hamarosan méltó ellenfélre akadhatsz, s akkor
megmutatom az erő első mozdulatát. A többi mozdulatot neked kell hozzátenned az
életed során. Minden egyes újabb mozdulatot erő-harc során kell megszerezni.
Azaz a tartás, a harcos formája nem más, mint életének története, személyi
erejével együtt növekvő tánca.

-- A halál tényleg megáll, hogy megnézze a harcos táncát?

-- Az ember hatalma korlátolt, s a harcos csak ember. Nem képes megváltoztatni
halálának tervét. De az erőt elképesztő nehézségeken keresztül gyűjtő
feddhetetlen szelleme kétségtelenül meg tudja állítani a halált egy pillanatra,
mely elég ahhoz, hogy utoljára örvendezzen erejének összegyűjtésében.
Mondhatjuk, hogy ez gesztus a halál részéről azok számára, kiknek feddhetetlen a
lelkük.

Mindenemet elborította a szorongás, csak azért szólaltam meg, hogy feloldjam.
Megkérdeztem, ismer-e olyan harcost, aki meghalt, és a tánca hogyan befolyásolta
a halálát.

-- Hagyd abba! -- válaszolta szárazon. -- A halál hatalmas esemény. Nem
egyszerűen feldobod a talpad, és megmerevedsz.

-- Én is táncolok majd a halálnak, don Juan?

-- Minden bizonnyal. Te is személyi erőre vadászol, noha még nem élsz úgy, mint
egy harcos. Ma a Nap jelet adott neked. Életed művének legnagyszerűbb
gyümölcsére a nap vége felé kerül majd sor. Nyilvánvalóan nem szereted a korai
fény fiatal ragyogását. Nem vonz a reggeli utazás. A te kincsed a haldokló Nap:
vén, sárgás és lágy. Neked nincs ínyedre a meleg, de szereted az izzást. Így hát
itt fogsz táncolni a halálodnak, ezen a dombtetőn, a nap végén. És utolsó
táncodban elmeséled a küzdelmeidet, megnyert, s elvesztett csatáidat; elmeséled
a személyi erővel való találkák örömeit és meglepetéseit. Táncod elmondja majd a
titkokat és csodákat, melyeket felhalmoztál. S a halálod itt ül majd, és figyel.
A haldokló Nap, akárcsak ma, izzó fényt sugároz rád, de nem éget. A szél csendes
lesz, enyhe, s dombtetőd remegni fog. Mikor elérsz a táncod végére, belenézel a
Napba, mert soha többé nem látod már sem ébren, sem álmodásban, s akkor halálod
délre mutat majd. A végtelenségbe.

{CHAPTER TIZENNEGYEDIK FEJEZET :: Az erőjárás}

{PARAGRAPH 1962. április 8. Szombat}

-- Don Juan, a halál személyiség? -- érdeklődtem azonnal, amint a tornácon
leültünk.

Don Juan nézéséből megrökönyödés áradt. Egy zacskó élelem volt a kezében, én
hoztam. Óvatosan letette a zacskót a földre, s velem szemben leült. Felbátorodva
kifejtettem, az érdekelne, hogy amikor a harcos utolsó táncát figyeli a halál,
olyan-e, mint valami személy vagy személyiség.

-- Mit számít ez? -- kérdezte don Juan.

Azt mondtam neki, megragadott ez a kép, s tudni akarom, hogyan jutott el hozzá.
Honnan tudja, hogy így van?

-- Nagyon egyszerű. A bölcs {EMPH lát}, ezért tudja, hogy a halál az utolsó
tanú.

-- Azt akarod mondani, hogy láttad már, amint egy harcos az utolsó táncát járja?

-- Nem. Azt lehetetlen megfigyelni. Csak a halál képes rá. De azt láttam már,
hogy engem figyel a halálom, s úgy táncoltam neki, mintha meghalnék. Táncom
végén a halál nem mutatott semmilyen irányt, s választott helyem nem remegett
meg a búcsútól. Így még nem volt vége a földi időmnek, s nem haltam meg. Amikor
ez történt, még kevés volt az erőm, s nem értettem a saját halálom terveit,
ezért azt hittem, végem van.

-- És a halálod emberhez hasonlított?

-- Fura alak vagy. Azt hiszed, meg fogod érteni, ha kérdéseket teszel fel.
Szerintem nem fogod, de ki vagyok én, hogy ilyet mondjak? A halál nem emberhez
hasonló. Inkább jelenléthez. Azt is mondhatjuk, a semmi, és mégis minden. Mind a
kettő igaz. A halál olyan, amilyennek akarjuk. Én jól megvagyok az emberekkel,
így nekem a halál emberként jelenik meg. A titkokat is szeretem, üreges hát a
halálom szeme. Átnézhetek rajta. Ablakpárhoz hasonlít, de szem módjára mozog is.
Tehát mondhatnám, hogy a halál üreges szemmel bámulja az utolsó földi táncát
járó harcost.

-- De ez csak rád áll, don Juan, vagy más harcosoknak is ugyanilyen?

-- Minden, az erő táncával bíró harcosnak ugyanaz, és mégsem ugyanaz. A halál
tanúja a harcos utolsó táncának, de teljesen személytől függő, ahogyan a
harcosnak megjelenik. Akármi lehet: madár, fény, személy, bokor, kavics,
köddarab, valami ismeretlen jelenlét...

Zavartak don Juan képei a halálról. Nem tudtam megfelelő szavakat találni a
kérdéseimhez, csak dadogtam. Merőn nézett, mosolygott, s buzdított, hogy csak
mondjam.

Azt kérdeztem, a halál megjelenési formája függ-e attól, hogy milyen kultúrában
nevelkedett a harcos. Példaként a juma és a jaki indiánokat hoztam. Azt
gondoltam ugyanis, a kultúra határozza meg, miképpen képzeli el az ember a
halálát.

-- Nem fontos, hogyan nevelkedtünk -- állította don Juan. -- A személyi erőtől
függ minden tettünk. Az ember nem más, mint személyi erejének összege, s ez
határozza meg, hogyan él és hal meg.

-- Mi az a személyi erő?

-- A személyi erő: érzés -- mondta. -- Mintha szerencsés lenne az ember.
Nevezhetnénk hangulatnak is. Személyi erőt mindenki a saját származásától
függetlenül szerezhet. Már mondtam, hogy a harcos az erőre vadászik, s én arra
tanítalak, miképpen kell rá vadászni, és elraktározni. Veled az a nehézség, ami
mindannyiunkkal szokott lenni. Meg kell győződnöd. El kell hinned, hogy a
személyi erőt fel lehet használni, s el lehet raktározni, de még nem vagy róla
meggyőződve.

Azt mondtam, jól érvelt, s teljesen meggyőzött. Felnevetett.

-- Nem ilyenfajta meggyőződésről beszélek -- mondta.

Vállamat két-három lágy ütéssel megveregette, s göcögve tette hozzá:

-- Nem kell rám hagynod!

Kötelességemnek éreztem biztosítani, hogy komolyan gondoltam.

-- Nem kétséges! De a meggyőződés azt jelenti, hogy képes vagy egyedül
cselekedni. Persze akkor is nagy erőfeszítésedbe fog még kerülni. Sokkal többet
kell tenned. Még csak most kezdtél bele.

Csendben maradt egy ideig. Arca nyugodt kifejezést öltött.

-- Mókás, mennyire emlékeztetsz néha önmagamra -- folytatta. -- Én sem akartam a
harcos ösvényét taposni. Azt hittem, semmire se jó ez a sok erőfeszítés, s mivel
úgyis mind meghalunk, mit számít, hogy harcosok vagyunk-e? Nem volt igazam. De
erre magamnak kellett rájönnöm. Amikor rájövünk, hogy nincs igazunk, és igenis
óriási a különbség, akkor már mondhatjuk, hogy meg vagyunk győződve. Attól
kezdve már magunktól is haladhatunk tovább, és még bölccsé is válhatunk a magunk
erejéből.

Megkértem, fejtse ki, hogy milyen a bölcs.

-- A bölcs az, aki igaz szívvel végigjárta a tanulás göröngyös útját -- felelte.
-- Olyan ember, aki sietség vagy botlás nélkül a végletekig elhatolt, hogy
kifürkéssze a személyi erő titkait.

Röviden tovább fejtegette ezt a gondolatot, majd témát váltott, s azt mondta,
hogy csak a személyi erő tárolásával foglalkozzam.

-- De hát ez érthetetlen! -- tiltakoztam. -- Nem tudom felfogni, mi ez az egész.

-- Az erő vadászata különös -- magyarázta. -- Először a gondolatnak kell
meglennie. Azután lépésenként elő kell készítenünk, és egyszer csak hopp:
megtörténik!

-- Hogyan?

Don Juan felállt. Karját kezdte nyújtóztatni, majd a hátát macskamódra, ívben
hátrahajlította. Csontjai, mint rendesen, ropogó hangok sorozatát adták ki.

-- Induljunk! -- szólt. -- Hosszú út áll még előttünk.

-- De még annyi mindent akartam kérdezni! -- ellenkeztem.

-- Erő-helyre megyünk -- mondta, miközben belépett a házba. -- Inkább oda
tartogasd a kérdéseidet. Talán ott beszélgethetünk.

Azt hittem, kocsival megyünk, így felálltam, s az autó felé indultam, de don
Juan a házba hívott, s arra utasított, hozzam cipelőhálómat a benne lévő
tökökkel együtt. Háza mögött várt rám a sivatagi bozótos szélén.

-- Sietnünk kell -- mondta.

A Sierra Madre hegység nyugati szárnyának alsóbb lejtőire úgy délután három
körül értünk. Meleg napunk volt, de késő délutánra hideggé vált a szél. Don Juan
leült egy sziklára, s jelezte, hogy én is üljek mellé.

-- Most mit fogunk itt csinálni, don Juan?

-- Tudod jól, hogy az erőre vadászunk.

-- Azt tudom. De pontosan mit fogunk itt csinálni?

-- Hát erről fogalmam sincs!

-- Azt akarod mondani, hogy nem tervek szerint szoktál eljárni?

-- Furcsa ügy az erőre való vadászat -- magyarázta. -- Lehetetlen előre
megtervezni. Éppen ez benne az izgalmas. A harcos persze úgy tesz, mintha lenne
terve, hiszen bízik a személyi erejében: tudja, hogy ettől a legmegfelelőbb
módon cselekszik majd.

Rámutattam, hogy állításaiban ellentmondás rejlik. Ha már van személyi ereje a
harcosnak, miért vadászik rá?

Don Juan felvonta a szemöldökét, s tettetett undorról tanúskodó arckifejezés
futott át az arcán.

-- Te vadászol a személyi erőre -- szólt. -- És én vagyok a harcos, akinek már
van. Azt kérdezted, van-e tervem. Mondtam, hogy én megbízom a személyi erőm
vezetésében, és nincs szükségem tervre.

Csendben maradtunk egy ideig, majd továbbindultunk. Rendkívül meredek emelkedők
voltak arrafelé; nehéz és megterhelő volt számomra a mászás. Don Juan
állóképességének azonban, úgy tűnt, nincs határa. Nem futott, nem is sietett, de
járása egyenletes és fáradhatatlan volt. Feltűnt, hogy nem is verejtékezik, még
akkor sem, amikor hatalmas, szinte függőleges meredélyt másztunk meg. Amikor a
csúcsra értem, már ott várt. Azt hittem, kiugrik a szívem a mellkasomból, amikor
mellérogytam. Elterültem, arcomon szó szerint ömlött az izzadság.

Don Juan hangosan felnevetett, s egy darabig előre-hátra görgetett. A mozgástól
visszatért belém a lélegzet.

Közöltem vele, hogy a testi ereje lenyűgöz.

-- Végig fel akartam rá hívni a figyelmedet -- jelentette ki.

-- Egyáltalában nem vagy öreg, don Juan!

-- Persze, hogy nem. Már vártam, hogy észrevedd!

-- De hogyan csinálod?

-- Én magam semmit sem csinálok. Jól érzi magát a testem, ez az egész. Jól bánok
magammal, ezért nincs okom fáradtnak lenni, sem rosszul érezni magam. Nem az a
fontos, mit teszünk magunkkal, inkább az, hogy mit nem teszünk.

Magyarázatra vártam. Don Juan mintha tudatában lett volna értetlenségemnek.
Arcán olyan mosollyal állt föl, mint aki tud valamit.

-- Ez itt erő-hely -- hirdette ki. -- Találj nekünk táborozásra alkalmas helyet
a tetőn!

Tiltakozni kezdtem. Azt akartam, magyarázza el, hogy mit ne tegyek a testemmel.
Parancsoló kézmozdulattal állított meg.

-- Elég a rizsából! -- mondta halkan. -- A változatosság kedvéért most csak
cselekedj! Nem érdekes, mennyi időbe telik megfelelő pihenőhelyet találnod.
Talán az egész éjszakádat ezzel fogod tölteni. Az sem perdöntő, megtalálod-e;
csak az a fontos, hogy megpróbálod.

Elraktam jegyzetfüzetemet, s felálltam. Don Juan -- mint már számtalanszor
tette, amikor megfelelő pihenőhely után néztünk emlékeztetett, hogy hunyorítsak,
amíg a látvány el nem ködösül kissé, s ne függesszem sehová a tekintetem.

Járkálni kezdtem, félig lehunyt szememmel pásztázva a talajt. Don Juan jobb
oldalt, egy-két lépésnyi távolságra mögöttem, követett.

Először a csúcs szélén haladtam végig. Szándékom az volt, hogy csigavonalban
lassan középre kanyargok. De amikor először körbementem, don Juan megállított.
Azt mondta, kedvelem a szokásokat, és megint hagyom, hogy ez a hajlamom vegye át
az irányítást. Gúnyosan tette hozzá, hogy valóban módszeresen bejárom az egész
területet, de olyan poshadt szellemben, hogy észre sem venném a megfelelő
helyet. Azt is tudtomra adta, ő maga tudja a hollétét, így nincs helye a
rögtönzésnek.

-- Hát akkor mit csináljak? -- érdeklődtem.

Don Juan leültetett. Ezután többféle cserjéről szedett egy-egy levelet, s
odaadta nekem. Utasított, hogy feküdjek a hátamra, lazítsam meg az övemet, és a
leveleket tegyem köldököm tájékán a bőrömre. Figyelemmel kísérte, hogyan
csinálom, majd azt mondta, nyomjam a leveleket a testemre mindkét kezemmel. Azt
parancsolta, hunyjam le a szemem, s figyelmeztetett, ha a legjobb eredményt
akarom, ne eresszem el a leveleket, a szemem tartsam csukva, s ne üljek fel,
amikor ő erő helyzetbe igazítja testemet.

Jobb hónaljamnál megragadott, s körberántott. Legyőzhetetlen vágy ébredt bennem,
hogy kikandikáljak a szemhéjam résén, de don Juan kezével lefödte a szememet.
Azt parancsolta, csak a levelekből érkező melegség-érzésre figyeljek.

Mozdulatlanul feküdtem egy pillanatig, majd hamarosan furcsa hőt éreztem a
levelektől. Először a tenyeremmel éreztem meg, majd a hasamra terjedt át, végül
szó szerint átitatta egész testemet. Perceken belül úgy felforrósodott a
lábfejem, hogy egykori lázas állapotaim jutottak eszembe.

Elmondtam don Juannak, milyen kellemetlen ez, s jó lenne levetnem a cipőmet. Azt
felelte, segít felállnom; a szemem tartsam lehunyva, amíg csak nem szól, s addig
nyomjam a leveleket a hasamra, amíg meg nem leltem a megfelelő pihenőhelyet.

Mikor már álltam, a fülembe súgta, hogy nyissam ki a szemem, s terv nélkül
lépkedve hagyjam, hogy a levelek ereje húzzon és vezessen.

Céltalan járkálásba kezdtem. Kényelmetlenül felhevült a testem. Úgy éreztem,
magas lázam van, s belemerültem annak kiókumulálásába, hogyan hozta ezt létre
don Juan.

Don Juan követett. Váratlanul dermesztő sikolyt hallatott. Aztán nevetve
elmagyarázta, hogy a hirtelen zajok elriasztják a kellemetlen szellemeket.
Hunyorogva járkáltam fel s alá vagy félórát. Ezalatt a kellemetlen forróság
jóleső meleggé alakult át. Könnyűségérzet fogott el, ahogyan keresztbe-kasul
bolyongtam a csúcson. Csalódott is voltam viszont, mert valamiféle látható
jelenségre vártam, de látóterem szélén semmiféle változást nem fedeztem fel, sem
szokatlan színt, sem ragyogást, sem sötét tömeget.

Végül belefáradtam a hunyorgásba, s teljesen kinyitottam a szemem. Kisebb
homokkő-párkány előtt álltam, egyike volt itt ez a kevés puszta, sziklás
részeknek. A hely többi részét föld borította, kisebb bokrok nőttek rajta
elszórtan. Úgy tűnt, előzőleg leégett a növényzet, s az új növények még nem
fejlődtek ki teljesen. Ismeretlen okból szépnek találtam a homokkő párkányt.
Sokáig álltam előtte. És aztán egyszerűen leültem rá.

-- Ez az! Remek! -- mondta don Juan, s megveregette a hátamat.

Majd arra utasított, hogy óvatosan húzzam elő a leveleket ruhám alól, s tegyem
őket a kőpárkányra.

Abban a pillanatban, hogy bőrömtől elvettem a leveleket, elkezdtem lehűlni.
Megmértem a pulzusomat; normálisnak tűnt. Don Juan nevetett, Carlos doktornak
nevezett és megkért, hogy nézzem meg az ő pulzusát is. Amit éreztem, az szerinte
a levelek ereje volt. Ez az erő tisztított meg, s tette lehetővé, hogy a
feladatomat elvégezzem.

Teljes őszinteséggel állítottam, hogy semmi különöset nem csináltam, csak azért
ültem le oda, mert fáradt voltam, s a homokkő színét valahogy roppant vonzónak
találtam.

Don Juan nem szólt. Egy-két lépésnyire állt tőlem. Váratlanul visszaugrott,
hihetetlen ügyességgel futásnak eredt, majd néhány bokrot átugorva kicsit arrébb
felszökkent egy magas sziklaszirtre.

-- Mi a baj? -- kérdeztem ijedten.

-- Figyeld, merrefelé fújja a leveleidet a szél! -- kiáltott don Juan. --
Gyorsan olvasd őket meg! Tartsd meg a felét, s tedd vissza a hasadra! Közeleg a
szél!

Húsz levelet számoltam. Tízet ingem alá dugtam, s akkor egy erős széllökés
nyugati irányba szórta el a többit. Ahogy ezt láttam, az az érzés borzongatott
meg, hogy egy valóságosan létező lény szándékos mozdulattal söpri őket az
alaktalan zöld cserjetömegbe.

Don Juan visszasétált hozzám, s arccal délnek leült a bal oldalamra.

Hosszú ideig egy szót sem szóltunk. Nem is tudtam volna miről beszélni.
Kimerültem. Be szerettem volna hunyni a szemem, de nem mertem. Don Juan
valószínűleg észrevette állapotomat, mert szólt, hogy nyugodtan elalhatok. Azt
tanácsolta, tegyem kezemet a hasamra, a levelek fölé, s kíséreljem meg azt az
érzést visszaidézni, amit ,,választott helyemen'', a nekem készített ,,fonálágyban''
éreztem. Lehunytam a szememet, s belém áramlott a másik hegycsúcson álmomban
átélt békesség és teljesség emléke. Ki akartam volna deríteni, hogy képes
vagyok-e a lebegést is érezni, de elaludtam.

Épp naplemente előtt ébredtem. Az alvástól felfrissültem, és erősnek éreztem
magam. Don Juan is szunyókált. Ugyanakkor nyitotta fel szemét, amikor jómagam.
Szeles volt az idő, mégsem fáztam. A levelek a hasamon valóságos kazánként
fűtöttek.

Megvizsgáltam a környezetemet. Kicsiny medencének tűnt az általam kiválasztott
hely. Rá lehetett ülni, mint valami hosszú heverőre; a szirt fala éppen úgy
görbült felfelé, hogy nekitámaszthattuk a hátunkat. Azt is felfedeztem, hogy don
Juan magával hozta az írófelszerelésemet, s a fejem alá dugta.

-- Rátaláltál a jó helyre -- mondta mosolyogva. -- S az egész művelet úgy
zajlott le, ahogy megjósoltam. Az erő ide vezetett, anélkül, hogy bármit is
elterveztél volna.

-- Miféle leveleket adtál? -- kérdeztem.

Minden takaró és meleg ruha nélkül is kényelmes állapotban tartott a levelekből
áradó meleg, és igencsak felcsigázta az érdeklődésemet ez a jelenség.

-- Csak egyszerű leveleket -- válaszolta ő.

-- Azt akarod mondani, hogy bármiféle bokorról letéphetek egy pár levelet, s
ugyanilyen hatással lennének rám?

-- Nem. Neked önmagadban nincs hozzá személyi erőd. Úgy értem, bármiféle levél
segítségedül szolgálhat, ha ereje van annak, aki adja. Az erő segített ma
rajtad, nem a levelek.

-- A te erőd, don Juan?

-- Azt is mondhatnánk, hogy az én erőm, habár ez nem lenne teljesen pontos
fogalmazás. Az erő senkinek sem a tulajdona. Ha valamelyikünk összegyűjti, bárki
másnak átadhatja. Az elraktározott erő titka az, hogy ezzel csak erőt raktározni
segíthetünk másnak.

Megkérdeztem, hogy eszerint ő az erejét csak mások segítésére használhatja-e.
Don Juan türelmesen elmagyarázta, hogy ő maga bármire használhatja személyi
erejét a maga számára, de ha másnak adja, azt másképp nem tudja a másik
befogadni, csak ha a saját erőkeresését segíti vele.

-- Minden, amit csinálunk, a személyi erőnktől függ -- így don Juan. -- Ezért
hihetetlenek az erős ember tettei annak számára, akinek nincs ereje. Már ahhoz
is erő kell, hogy el tudjuk képzelni, milyen az erő. Régen igyekszem ezt neked
elmondani. De tudom, nem érted. Nem mintha nem akarnád, csak alig van személyi
erőd.

-- Hát mit csináljak, don Juan?

-- Semmit. Csak folytasd úgy, ahogy eddig. Az erő majd felleli az útját.

Felállt, s teljes kört leírva megfordult, miközben mindenre erősen rábámult.
Teste és szeme összhangban mozgott, s az összhatás az automata játék pontos,
egyenletes körfordulatát idézte.

Leesett az állam. Meglepődésemet látva leplezte mosolyát.

-- Ma a nappal sötétjében fogsz erőre vadászni -- mondta, s helyet foglalt.

-- Tessék?

-- Ma éjszaka azok közé az ismeretlen dombok közé merészkedsz be. Csakhogy a
sötétben nem dombok.

-- Hát micsodák?

-- Más dolgok. Számodra elképzelhetetlenek, hiszen még sohasem voltál tanúja a
létezésüknek.

-- Mit akarsz ezzel mondani, don Juan? Folyton megijesztesz ezekkel a
kísérteties mesékkel!

Felnevetett, s gyengéden a lábszáramba rúgott.

-- A világ csupa rejtély -- jelentette be. -- És nem is hasonlít arra,
amilyennek te elképzeled.

Egy pillanatra úgy tűnt, a gondolataiba merül. Feje ütemesen fel-le rázkódott,
majd mosolyogva hozzátette:

-- Ugyanakkor olyan is, amilyennek képzeled, csak ez még nem minden; a világ
ennél sokkal, de sokkal több. Már egy ideje kezdesz rájönni erre, s talán ma
éjszaka eléd kerül a mozaikból még egy darab.

Hangjára a hideg futkosott a hátamon.

-- Mit tervezel? -- firtattam.

-- Semmit se tervezek. Mindent ugyanaz az erő dönt el, amelyik segített, hogy
ezt a helyet megtaláld.

Don Juan fölkelt, s valamire mutatott a távolban. Azt hittem, azt akarja, hogy
én is felálljak, s megnézzem, de mielőtt teljesen felegyenesedtem volna, óriási
erővel visszanyomott.

-- Nem mondtam, hogy állj fel! -- mondta szigorúan. Majd lágyabb hangnemben
hozzátette. -- Nehéz dolgod lesz ma éjszaka, s minden személyi erődre szükséged
lesz, amit csak elő tudsz hívni. Maradj ott, ahol vagy, s tartalékold az erődet
a későbbiekre!

Közölte, hogy semmire sem mutatott úgy külön, csak megbizonyosodott bizonyos
dolgokról. Biztosított, hogy minden rendben van, tehát üljek kényelmesen,
foglaljam el magam, hiszen még jó sokáig írhatok, mielőtt leszállna a sötétség.
Mosolya ragályos volt, s nagyon vigasztaló.

-- De mit csinálunk majd, don Juan?

Túlzó hitetlenkedéssel jobbra-balra rázta a fejét.

-- Írj! -- parancsolta, s hátat fordított.

Nem volt mit tennem. Addig dolgoztam jegyzeteimen, amíg már túl sötét lett az
íráshoz.

Don Juan egész idő alatt ugyanabban a testhelyzetben maradt. Úgy tűnt, a nyugati
messzeségbe bámul. De amint abbahagytam az írást, hozzám fordult, s viccesen azt
mondta, hogy csak háromféleképpen lehet engem elhallgattatni. Ennem kell adni,
rá kell venni, hogy írjak, vagy el kell altatni.

Csomagocskát vett elő a hátizsákjából, s szertartásosan kinyitotta. Szárított
húsdarabkák voltak benne. Adott nekem egyet, egy másikat maga vett szájába, s
rágni kezdte. Mellékesen megjegyezte, hogy ez erő-eledel, amire mindkettőnknek
szüksége van most. Túl éhes voltam ahhoz, hogy mérlegeljem, van-e valami
pszichotróp anyag a szárított húsban. Tökéletes csendben ettünk, amíg el nem
fogyott a hús. Ekkorra már jól besötétedett.

Don Juan fölállt, s kinyújtóztatta karját, hátát. Javasolta, hogy utánozzam.
Evés, ülés vagy séta után -- így don Juan -- egészséges az egész test
kinyújtóztatása. Követtem tanácsát, s egy pár levél lecsúszott ingem alól a
nadrágom szárába. Megkérdeztem, vajon fölszedjem-e őket, de azt mondta, ne
gondoljak már a levelekre, nincs rájuk többé szükség, s oda eshetnek, ahová
akarnak.

Majd közel jött hozzám, és jobb fülembe azt suttogta, hogy közelről kövessem, s
mindent csináljak utána. Azt mondta, biztonságban vagyunk ott, ahol állunk,
ugyanis úgymond az éjszaka peremén vagyunk.

-- Ez még nem az éjszaka -- suttogta, lábával a sziklán dobogva, ahol álltunk.
-- Az éjszaka amott van.

A környező sötétségbe mutatott.

Ezután ellenőrizte, hogy jól rögzítettem-e az ételhordó tököket és a
jegyzeteimet a hálómban, majd halkan hozzátette, hogy a harcos mindig
megbizonyosodik afelől, hogy minden a megfelelő rendben van-e. Nem mintha hinne
abban, hogy túléli vállalt küldetését, hanem mert ez része feddhetetlen
viselkedésének.

Megkönnyebbülés helyett figyelmeztetése teljes bizonyosságot keltett bennem,
hogy közeleg az ítélet órája. Sírhatnékom támadt. Don Juan persze most is
tudatában volt szavai hatásának.

-- Bízz a személyi erődben! -- mondta fülembe. -- Ez minden, amink van ezen az
egész rejtélyes világon.

Finoman magával húzott, s elindultunk. Néhány lépéssel előttem járva vezetett.
Szememet a földre szegezve követtem. Valahogyan nem mertem körülnézni, s különös
módon megnyugtatónak, szinte révítőnek találtam, ha csak a földet nézem a lábam
előtt.

Rövid gyaloglás után don Juan megállt. Azt suttogta, hogy közeleg a tökéletes
sötétség. Ő majd elém megy -- magyarázta --, és hollétét egy kisebb bagolyféle
kuvikolásának utánzásával fogja tudtomra adni. Emlékeztetett, hogy kiáltása
rekedtesen indul, s később lágyul csak a valódi bagolyéhoz hasonlóvá.
Figyelmeztetett, hogy életbevágóan lényeges az ő sivítását elválasztanom a többi
bagolyhangtól, amelyeknek nincs meg ez a jellemzőjük.

Mire don Juan befejezte utasításait, valósággal megdermesztett a rettegés.
Karjába csimpaszkodtam, s nem engedtem el. Két-három percig tartott, amíg
annyira lenyugodtam, hogy szavakat tudjak formálni. Ideges görcshullám futott át
a gyomromon és a hasam táján, és ettől képtelen voltam összefüggően beszélni.

Don Juan nyugodt, halk hangon buzdított, hogy szedjem össze magam, mert a
sötétség, akár a szél, ismeretlen lénye a világnak, aki kicselez, ha nem
vigyázok. Csak úgy bánhatok el vele, ha tökéletesen nyugodt vagyok.

-- Engedd el magad, hogy a személyi erőd eggyé válhasson az éjszaka erejével --
szólt a fülembe.

Jelezte, hogy elindul. Ismét eszetlen rémület hasított belém.

-- Ez tiszta őrület! -- tiltakoztam.

Don Juan nem mérgesedett fel, nem is volt türelmetlen. Csendesen nevetett, s
valamit súgott a fülembe, amit nem teljesen értettem.

-- Mit mondtál? -- kérdeztem, hangosan vacogó fogaimon keresztül.

Don Juan kezét szájamra tapasztotta, s azt súgta, hogy a harcos úgy tesz, mintha
tudná, hogy mit csinál, pedig tulajdonképpen semmit sem tud. Egy mondatot
háromszor-négyszer is elismételt, mintha azt akarta volna, hogy tanuljam meg
kívülről: ,,A harcos akkor feddhetetlen, amikor megbízik személyi erejében,
legyen az kicsi vagy óriási.''

Rövid várakozás után megkérdezte, hogy érzem magam. Bólintottam, mire hang
nélkül eltűnt a szemem elől. Megpróbáltam körülnézni. Úgy tűnt, buja
növényzettel benőtt területen állok; csak a bokrok, vagy kisebbfajta fák sötét
tömegét tudtam kivenni. Figyelmemet a hangokra összpontosítottam, de semmi
különöset nem észleltem. A szél zizegése minden más hangot elnyomott, kivéve a
nagyobb baglyok elszórt, átható kiáltásait, s egy-két más madár füttyét.

Egy darabig kiélezett figyelemmel várakoztam. Majd valami kisebb bagolyféle
elnyújtott, rekedtes kuvikolása hangzott fel. Kétségkívül don Juan volt az.
Valahonnan mögülem jött. Megfordultam, s arrafelé kezdtem haladni. Lassan
mozogtam, mert úgy éreztem, a sötétség kivédhetetlenül akadályoz.

Talán tíz percig gyalogolhattam. Váratlanul sötét tömeg ugrott elém.
Felüvöltöttem, s hátra estem az ülepemre. A fülem zúgni kezdett. Ijedtemben
elállt a lélegzetem. Ki kellett nyitnom a számat, hogy levegőhöz jussak.

-- Állj fel! -- szólt halkan don Juan. -- Nem akartalak megijeszteni. Érted
jöttem.

Azt mondta, figyelte már, milyen hitványul járok, s amikor a sötétben mozogtam,
iszapos pocsolyák között lábujjhegyen tipegő nyomorék öregasszonyhoz
hasonlítottam. Ezt a képet viccesnek találta, s hangosan felnevetett.

Ezután bemutatott egy sötétben végrehajtandó különleges járásmódot, amit
,,erőjárásnak'' nevezett. Meghajolva elém állt, s végigjártatta kezemet hátán és
térdén, hogy képet kaphassak a testtartásáról. Törzsét kissé előredöntötte,
gerince mégis egyenes maradt. Térdét kissé behajtotta.

Lassan ment előttem, hogy megfigyelhessem, minden lépésnél kis híján a
mellkasáig emeli fel a térdét. Aztán tényleg elszaladt, s egy ideig eltűnt, majd
visszaért. Nem tudtam felfogni, hogyan képes futni az egyiptomi sötétségben.

-- Az erőjárás éjszakai futásra való -- súgta fülembe.

Buzdított, hogy én is próbáljam meg. Azt mondtam, biztosan a lábamat törném
valami hasadékban, vagy sziklába ütköznék. Don Juan tökéletes nyugalommal
felelte, hogy az ,,erőjárás'' teljesen biztonságos.

Rámutattam, csak az magyarázhatja nekem a teljesítményét, hogy tökéletesen
ismeri a dombvidéket, és így el tudja kerülni az esetleges buktatókat.

Don Juan két keze közé vette a fejemet, s erőteljesen azt suttogta:

-- Ez az éjszaka! És ez az erő!

Elengedett, s lágyan hozzátette, hogy éjszaka más a világ, s a sötétben futás
képességének semmi köze nincs ahhoz, hogy mennyire ismeri a dombokat. A kulcs
az, hogy engedjük személyi erőnket szabadon kiáramolni, és az éjszaka erejével
egyesülni. Amikor ez az erő veszi át az irányítást, nem lehet elrontani a
dolgot. Tökéletes komolysággal hozzátette, hogy ha kételkedem, csak gondoljam át
egy pillanatra, mi folyik itt valójában. Kész öngyilkosság lenne az ő korában,
ha valaki ilyen kései órában ezek között a dombok között futkározna anélkül,
hogy az éj ereje vezetné.

-- Ide nézz! -- kiáltott, sebesen kirohant a sötétségbe, majd visszatért.

Nem hittem a szememnek, olyan különös módon mozgott a teste. Egy pillanatig
helyben maradva végzett kocogásszerű mozdulatokat. Kifejezetten a hivatásos
síkfutó bemelegítő gyakorlatait idézte, amint felkapkodta a lábát.

Szólt, hogy kövessem. Nyugtalanságtól gátolva belefogtam. Különösen ügyeltem rá,
hogy lássam, hová lépek, de lehetetlen feladat volt a távolság megbecslése. Don
Juan visszajött, s mellettem helyben futott. Át kell magam adnom az éjszaka
erejének, tanácsolta suttogva: bízzak abban a kis személyi erőben, amim van,
vagy sohasem leszek képes a szabad mozgásra. Csak azért zavar a sötétség, mert
mindenhez, amit teszek, a látásomra támaszkodom, nem tudván, hogy úgy is
mozoghatunk, hogy az erőtől hagyjuk magunkat vezettetni.

Újra és újra sikertelenül próbálkoztam. Egyszerűen nem voltam képes elengedni
magamat. Lebénított a félelem, hogy megsértem lábamat. Don Juan azt parancsolta,
hogy helyben fussak, s érezzek rá, milyen lenne, ha valóban az ,,erőjárást''
alkalmaznám.

Majd közölte, hogy előreszalad, s várjam meg, amíg bagoly módjára kuvikol. Még
mielőtt szóhoz jutottam volna, eltűnt a sötétségben. Előre hajolva, behajlított
térddel, időnként behunyt szemmel talán egy órát futottam helyben. Fokozatosan
oldódott bennem a feszültség, amíg végre elég jól éreztem magam. Ekkor hallottam
meg don Juan hívását.

Öt-hat métert futottam arrafelé, amerről a jelzést hallottam, s megkíséreltem
,,elengedni magam'', mint javasolta, de hamarosan bokorba ütköztem, és ismét
feltámadt bennem a bizonytalanság érzése.

Don Juan már várt rám, s kijavította a testtartásomat. Ragaszkodott hozzá, hogy
először görbítsem be ujjaimat a tenyerem felé, a hüvelyk- és a mutatóujjamat meg
nyújtsam ki. Szerinte csupán belelovallom magam az alkalmatlanság érzésébe,
hiszen tudom, hogy a legsötétebb éjszakában is elég jól látok, ha tekintetemet
semmire sem irányítom, csak folyamatosan pásztázom a terepet magam előtt. Az
,,erőjárás'' hasonló ahhoz, amikor pihenésre alkalmas helyet keresünk:
mindkettőben van egyfajta elengedettség- és bizalomérzés. Az ,,erőjáráshoz''
szemünket egyenesen lábunk elé kell szegeznünk, mert ha egyszer is oldalra
pillantunk, megakasztjuk a mozgás folyását. Törzsünket azért döntjük előre --
magyarázta don Juan --, hogy szemünk lefelé nézhessen, s azért kell egészen a
mellkasig emelni térdünket, hogy egészen kicsi és biztonságos lépéseket
tehessünk. Figyelmeztetett, hogy először sokat fogok botladozni, de ha
gyakorlom, olyan gyorsasággal és biztonsággal mozoghatok, mint nappal.

Órákig próbáltam a mozdulatait utánozni, s az általa ajánlott hangulatot
felidézni. Türelmesen helyben futott előttem, néha rövid futamokra indult, s
vissza-visszatért hozzám, hogy láthassam a mozgását. Még meg is taszított néha,
hogy egy-két métert én is fussak.

Aztán futásnak eredt, s kuvikoló hanggal hívott. Megmagyarázhatatlan módon
váratlan önbizalommal mozogtam. Tudásom szerint semmit sem tettem ezért az
érzésért, de testem, úgy tűnt, tudatában van a dolgoknak, anélkül, hogy
gondolkoznék. Például, noha valójában nem láttam az utamba eső hasadt köveket,
testem valahogyan mindig elintézte, hogy a szélére lépjek, ne a hasadékba --
egy-két kisebb melléfogástól eltekintve, amikor csupán azért vesztettem el az
egyensúlyérzékemet, mert valami elvonta a figyelmemet. Tökéletes összpontosítás
kellett ahhoz, hogy magam előtt pásztázhassam a terepet. Mint don Juan
figyelmeztetett, akármilyen kicsi oldalra vagy előre vetett pillantás
megváltoztathatta a folyamatot.

Hosszú keresés után akadtam rá don Juanra. Valami fáknak tűnő sötét formák
között üldögélt. Felém jött, s mondta, hogy jól megy nekem, de most abba kell
hagynunk ezt, mert már sokat fütyült, s mostanára már mások is biztosan utánozni
tudják a füttyét.

Szerintem is itt volt már az idő, hogy abbahagyjuk. Szinte teljesen kimerítettek
a kísérleteim. Megkönnyebbülten azt firtattam, vajon ki utánozná a hívójelét.

-- Mindenféle erők, szövetségesek, szellemek, ki tudja -- suttogta.

Elmagyarázta, hogy az éjnek e lényei többnyire dallamos hangokat adnak ki, és
nehezen tudják utánozni az emberi hang és a madárfütty reszelősségét.
Figyelmeztetett, hogy azonnal álljak le, ha ilyen hangot hallok, s mindent
tartsak észben, amit mondott, mert adódhat alkalom, amikor azonosítanom kell
majd a hangokat. Vigasztaló hangon közölte, hogy kezdem jól érteni, milyen az
,,erőjárás'', s csak egy kis lökés kell még az elsajátításához. Ezt majd egyszer
máskor megkaphatom, ha újra kimerészkedünk az éjszakába. Vállon veregetett, s
bejelentette, hogy mehetünk.

-- Gyerünk! -- mondta, s futásnak eredt.

-- Várj! Várj! -- üvöltöttem kétségbeesetten. -- Inkább csak menjünk, ne
fussunk!

Don Juan megállt, s levette kalapját.

-- Teringettét! -- mondta meglepődött hangon. -- Jókora pácban vagyunk! Tudod,
hogy nem tudok a sötétben gyalogolni. Csak futni tudok. Eltöröm a lábamat, ha
lassan megyek.

Az volt az érzésem, hogy közben vigyorog, bár nem láttam az arcát.

Bizalmasan megsúgta, hogy túl öreg a gyalogláshoz, s különben is, ezt a ma
elsajátított kis erőjárást tovább kell fejlesztenem, majd az alkalomnak
megfelelően.

-- Ha nem élünk az erőjárással, lekaszálnak, mint a füvet -- súgta a fülembe.

-- Kik?

-- Vannak dolgok az éjszakában, amelyek hatnak az emberre suttogta a hátamat
megborzongató hangon.

Azt mondta, nem fontos, hogy lépést tartsak vele, mert négyszeres kuvikolással
jelzi majd, merre kövessem.

Felvetettem, hogy mi lenne, ha maradnánk a hegyekben hajnalig, s akkor mennénk
haza. Különösen drámai hangon visszavágott: ez öngyilkosság volna; még ha élve
ki is kerülnénk onnan, az éjszaka elszívná személyi erőnket, s óhatatlanul
áldozatául esnénk a nappal első veszélyforrásának.

-- Ne vesztegessük tovább az időt! -- mondta sürgető hangon. -- Tűnjünk el
innen!

Biztosított, hogy olyan lassan megy majd, ahogyan csak bír. Végső utasítása
szerint ne adjak ki semmiféle hangot, még csak ne is ziháljak hangosan, bármi is
történik. Általánosan felvázolta, merre megyünk majd, s határozottan lassabban
elkezdett futni. Utána futottam, de akármilyen lassan mozgott is, nem tudtam
tartani az iramot, s kisvártatva felszívódott előttem a sötétségben.

Miután egyedül találtam magam, rájöttem, hogy minden tudatosság nélkül elég
gyors járásra tértem át. Ez egészen megdöbbentett. Sokáig próbáltam tartani az
iramot, majd kissé jobbra meghallottam don Juan hívását. Négyszer fütyült egymás
után.

Rövid idő múlva ismét meghallottam bagolyhangját, ezúttal teljesen jobbra.
Ahhoz, hogy követhessem, negyvenöt fokos kanyart kellett vennem. Elkezdtem az új
irányba haladni, várván, hogy a maradék három fütty még jobban útbaigazít majd.

Ekkor új bagolysivítást hallottam, ami don Juant majdnem ott jelezte, ahonnan
jöttünk. Megálltam fülelni. Éles zajt hallottam egy kicsivel arrébbról.
Olyasmit, mintha két követ ütött volna egymáshoz valaki. Hegyeztem a fülemet, s
egy sor lágyabb neszt is kihallottam, mintha két követ gyengébben ütögetnének
egymáshoz. Akkor újabb bagolyszó hangzott fel, s rájöttem, mire gondolt don
Juan. Volt valami különösen dallamos a hangban. Határozottan hosszabb volt, s
még az igazi bagolyénál is lágyabb.

Különös riadalom érzése fogott el. A gyomrom összerándult, mintha valami lefelé
húzna a testem közepénél fogva. Megfordultam, s elkezdtem félig menni, félig
futni az ellenkező irányba.

A távolból halk bagolyhang hallatszott. Gyorsan három másik követte. Don Juan
volt az! Felé futottam. Úgy sejtettem, úgy négy-ötszáz méterre lehet, s ha ezt
az iramot tartja, hamarosan elkerülhetetlenül magamra maradok ezek között a
dombok között. Nem értettem, miért fut előre, amikor körülöttem is futhatna, ha
már mindenképpen gyorsabban kell haladnia.

Ekkor észrevettem, mintha valami kísérne a bal oldalamon. Látómezőm szélén
szinte láttam is. Majdnem úrrá lett rajtam a rettegés, de az a kijózanító
gondolat futott át az agyamon, hogy hiszen nem is láthatok semmit a sötétben.
Szerettem volna jól szemügyre venni, de féltem, hogy elvesztem a lendületemet.

Újabb bagolysivítás rázott fel töprengésemből. Balról jött. Nem követtem, mert
kétségkívül a legédesebb, legdallamosabb madárhang volt, amit valaha is
hallottam. Nem ijesztett meg. Volt benne valami vonzó, megindító, talán szomorú.

Ekkor valami sebes, sötét tömeg vágott át előttem balról jobbra. Megjelenésének
hirtelensége arra késztetett, hogy előre nézzek. Elvesztettem az egyensúlyomat,
s zajosan nekimentem egy bokornak. Oldalamra zuhantam, s akkor már csak egy-két
lépésnyire a bal oldalamtól hangzott fel a dallamos madárszó. Felálltam, de még
mielőtt ismét mozgásba lendülhettem volna, újabb dallamos fütty hallatszott, az
előzőnél még követelődzőbb és csábítóbb. Mintha valami azt akarta volna, hogy
álljak meg, s hallgassam. Minden félelmem elszállt, olyan hosszas és finom volt
e bagolyhang. Meg is álltam volna, ha ezzel egy időben meg nem hallom don Juan
négy rekedtesebb füttyjelzését. Az előbbinél közelebbinek tűntek. Felugrottam, s
arrafelé indultam.

Egy idő után a bal oldalamon a sötétségben ismét valami villanást vagy hullámot
észleltem. Igazából nem látvány volt ez, hanem érzés, mégis majdnem biztos
voltam benne, hogy a szememmel érzékelem. Gyorsabban ment nálam, ismét átvágott
balról jobbra, s én ismét megbotlottam. Ezúttal nem estem el, s érdekes módon
idegesített, hogy nem esem el. Váratlanul dühös lettem, s érzéseim össze nem
illő volta valóságos pánikot keltett bennem. Megpróbáltam fokozni az iramot.
Szívesen kicsiholtam volna magamból én is egy bagolyvisítást, hogy hollétemet
tudassam don Juannal, de nem mertem megszegni az utasításait.

Akkor valami rémes dologra terelődött a figyelmem. Valóban volt valami állatra
emlékeztető, szinte hozzám érő jelenés a bal oldalamon. Akaratlanul is
összerezdültem, s jobbra vettem az irányt. Félelmemben kis híján elállt a
lélegzetem. Oly erővel szorított a félelem, hogy gondolataim is eltűntek, és a
lehető legnagyobb gyorsasággal haladtam előre a sötétben. Félelmem a
gondolatoktól teljesen független testi érzésnek tűnt. E körülményt igen
különösnek találtam. Életem során félelmem mindig valami értelmi mintába
illeszkedett, s veszélyes társadalmi helyzetek vagy velem fenyegetően viselkedő
emberek váltották ki. Ám ezúttal félelmem teljes újdonság volt számomra. A világ
valamely ismeretlen részéből érkezett, s ismeretlen részemben csapódott le.

Igen közelről, balról hallottam a bagoly kuvikolását. Nem tudtam a hangrezgések
minden részletét kivenni, de don Juanénak hangzott. Nem volt dallamos.
Lelassítottam. Még egy hang követte. Kihallottam belőle don Juan fütyülésének
reszelős élességét is, így még gyorsabban mentem tovább. A harmadik már nagyon
közelről jött. Sötét kőtömeget vagy fákat vettem ki arrafelé. Még egy kuvikolást
hallottam, s arra gondoltam, don Juan biztosan vár már rám, mert kikerültünk a
veszélyzónából. Már kis híján a sötét tárgy szélénél tartottam, amikor az ötödik
kuvikolástól földbe gyökerezett a lábam. Szememet erőltetve kémleltem a
sötétségbe, de valami susogó hang a bal oldalamon arra késztetett, hogy épp
időben megfordulva megpillanthassam a környezetnél feketébb, mellettem görgő
vagy csúszó sötét tárgyat. Levegő után kaptam, s elugrottam. Csattanás
hallatszott, mintha valaki az ajkával csettintene, majd valami irtózatos tömeg
ugrott elő a sötét területből. Négyszög alakú volt, mint egy ajtó, és két és
fél, három méter magas.

Megjelenésének hirtelenségére felsikoltottam. Egy pillanatra aránytalan félelem
fogott el, de röviddel később már félelmetes nyugalommal meredtem a sötét
alakra.

Reakcióim, amennyire meg tudtam ítélni, szintén teljesen újak voltak a számomra.
Egy részem mintha gyanús ragaszkodással húzott volna a sötét terület felé, míg
egy másik részem ellenállt. Mintha egyik részem kíváncsi lett volna, milyen
valójában a tárgy, a másik részem meg eszeveszetten el akart volna futni onnan.

Alig hallottam don Juan hívását. Közelinek és izgatottnak hangzott; egyre
hosszabbnak és reszelősebbnek, mintha felém futva fütyült volna.

Hirtelen úgy tűnt, visszanyerem uralmamat önmagam fölött, sikeresen
megfordultam, s úgy kezdtem szaladni, ahogy don Juan akarta.

-- Don Juan! -- kiáltottam fel, mikor megláttam.

Kezét a szájamra tapasztotta, s jelzett, hogy kövessem. Kényelmes futólépésben
mentünk a homokkő párkányig, ahol azelőtt voltunk.

Teljes csendben ültünk a párkányon vagy egy órát, amíg ki nem hajnalodott. Majd
ettünk az ételhordó tökökből. Don Juan szerint délig ott kellett maradnunk. Nem
is alhattunk, csak beszélgettünk tovább, mintha mi sem történt volna.

Részletesen visszakérdezett mindent, ami elválásunk óta történt. Miután
befejeztem beszámolómat, hosszú ideig csendben maradt. Úgy tűnt, mély
gondolatokba merül.

-- Nem fest túl jól a dolog -- mondta végül. -- Komoly dolog történt veled az
éjjel, annyira komoly, hogy mostantól nem is merészkedhetsz ki egyedül az
éjszakába. Mostantól az éjszaka lényei nem hagynak majd békén.

-- Mi történt velem éjszaka, don Juan?

-- Olyan lényekre bukkantál, akik léteznek a világon, s az emberekre is hatnak.
Semmit sem tudsz róluk, mert sohasem találkoztál velük. Talán megfelelőbb lenne,
ha hegyi lényeknek hívnánk őket; tulajdonképpen nem az éjszakához tartoznak. Én
azért hívom őket éjszakaiaknak, mert sötétben könnyebben észlelhetők. Itt vannak
körülöttünk állandóan. Napfényben azonban sokkal nehezebb érzékelni őket,
egyszerűen azért, mert olyankor ismerős nekünk a világ, s a megszokott dolgokat
helyezzük előtérbe. A sötétben viszont minden egyformán furcsa, és kevés dolog
kerül az előtérbe, így éjszaka inkább ki vagyunk téve ezeknek a lényeknek.

-- De valós lények ezek, don Juan?

-- Hát persze! Annyira valósak, hogy rendszerint meg is ölik az embert,
különösen azt, aki személyi erő nélkül a vadonba téved.

-- Ha tudtad, hogy ilyen veszélyesek, miért hagytál velük egyedül?

-- Egyetlen módon tanulhatunk, s ez az, ha nekilátunk, és megragadjuk a dolog
végét. Semmi haszna annak, ha csak a szánkat jártatjuk az erőről. Ha tényleg
tudni akarod, mi az erő, s tényleg tartalékolni akarod, mindennel magadnak kell
elbánnod. Rögös és hosszú út a tudás és az erő útja. Talán feltűnt, hogy tegnap
éjszakáig még sohasem hagytam, hogy egyedül menj ki a sötétbe. Nem volt még elég
erőd hozzá. Most már van elég erőd ahhoz, hogy jó csatát vívj, de ahhoz még
mindig nincs, hogy a sötétben egyedül legyél.

-- Miért, akkor mi lenne?

-- Otthagynád a fogadat. Az éjszakai lények szétlapítanának, mint egy férget.

-- Azt akarod mondani, ezentúl nem lehetek éjszaka egyedül?

-- Az ágyadban alhatsz egyedül, de a hegyekben nem.

-- És a síkságon?

-- Ez csak a vad, ember nem járta helyekre vonatkozik, különösen a magas hegyi
vadonra. Mivel az éjszakai lények rendes hajlékai a sziklák, a hasadékok,
mostantól nem mehetsz a hegyekbe sem, amíg nem gyűjtöttél elég személyi erőt.

-- De miképpen gyűjtsem a személyi erőt?

-- Úgy, hogy a tanácsaim szerint élsz. Egyenként bedugaszolod minden lékedet.
Nem kell ezt előre kitervelned, mert az erő megtalálja útját. Végy engem
például. Először, amikor a harcosságot tanulni kezdtem, fogalmam sem volt róla,
hogy erőt tartalékolok. Akárcsak te, azt hittem, semmi különöset nem csinálok,
persze ez nem volt igaz. Az erő egyik jellegzetessége, hogy észrevétlenül
gyűlik.

Megtudakoltam, hogyan jutott arra a következtetésre, hogy veszélyes egyedül
lennem a sötétben.

-- A bal oldaladon haladtak az éjszakai lények -- magyarázta. -- A haláloddal
akartak egyesülni. Különösen az az ajtó, amit láttál. Csak hogy tudd, az valódi
átjáró volt, s addig húzott volna magához, amíg rá nem bír, hogy átlépj rajta. S
az lett volna az utolsó lépésed.

Megemlítettem, amilyen óvatosan csak tudtam, hogy furcsállom, miért csak akkor
történnek velem ilyen különös dolgok, amikor ővele vagyok, s hogy olyanok az
események, mintha ő maga főzte volna ki tervüket. Amikor egyedül járok a
vadonban, mindig igen eseménytelenül és rendesen telik az idő. Olyankor nem
tapasztalok árnyakat és fura zajokat, és valójában még sohasem ijedtem meg
semmitől.

Don Juan lágyan göcögött, s azt mondta, mindez bizonyítja, hogy elég személyi
ereje van millióféle dolog segítségül hívásához.

Az volt az érzésem, valóságos emberekre céloz, akiket elhívott, hogy segítsenek
neki.

Úgy tűnt, olvassa gondolataimat, s hangosan felnevetett.

-- Ne fáraszd magad a magyarázatokkal! -- szólt. -- Semmi értelme a számodra
annak, amit mondtam, mert még mindig nincs elég személyi erőd. De több van, mint
kezdetben, ezért már mindenféle kezdett történni veled. Már akadt erős
mérkőzésed a köddel és a villámmal. Nem lényeges, hogy megértsd, mi történt
veled aznap éjszaka. Az a fontos, hogy megszerezted ezt az emléket. Egy napon,
amikor több személyi erőd lesz, az a híd, és vele minden más visszajön majd
neked.

-- Mi célból jönne vissza, don Juan?

-- Nem tudom. Én nem vagyok te. Erre csak te magad felelhetsz. Mind mások
vagyunk. Azért kellett magadra hagynom téged a múlt éjszaka -- noha tudtam,
halálos veszélyben forogsz --, hogy kipróbálhasd az erőd azok ellen a lények
ellen. Azért választottam a bagoly hívását, mert a bagoly e lények hírvivője.
Bagolyhang utánzására előbújnak. Veled nem azért viselkedtek veszélyesen, mert
rosszindulatúak, hanem mert nem voltál feddhetetlen. Van benned valami
kicsinyes; tudom is, mi az. Mindig csak rámhagyod a dolgokat. Egész életedben
mindenkire csak fensőbbségesen ráhagytál mindent, amitől persze azt hiszed, hogy
mindenki és minden fölött állsz. De te magad is jól tudod, hogy ez nem lehet
igaz. Csak ember vagy, s túl rövid az életed ahhoz, hogy e csodálatos világ
minden varázsát, minden borzalmát magadba tudd fogadni. Ettől kicsinyes, ahogy
mindenkire ráhagyod a dolgokat; te magad leszel tőle kicsi.

Tiltakozni akartam. Don Juan megint megszorított, mint már számtalanszor. Egy
pillanatra dühös lettem. De az írás, mint eddig is, elég távolságot kölcsönzött,
és szenvtelen tudtam maradni.

-- Van is rá gyógyszerem -- folytatta don Juan hosszú szünet után. -- Még te is
egyetértenél velem, ha visszaidéznéd, mit csináltál tegnap éjjel. Csak akkor
futottál varázslóhoz illő sebességgel, amikor már elviselhetetlenné vált az
ellenfeled. Mindketten tisztában vagyunk ezzel, s azt hiszem, már meg is leltem
neked a méltó ellenfelet.

-- Mire készülsz, don Juan?

Nem válaszolt. Felállt, s kinyújtóztatta testét. Úgy tűnt, minden izmát
összehúzza. Utasított, hogy én is tegyek így.

-- Naponta sokszor kell nyújtózkodnod így -- mondta don Juan. -- Minél többször,
annál jobb, de csak hosszú munka vagy hosszú pihenés után.

-- Miféle ellenfelet találsz nekem, don Juan? -- kérdeztem.

-- Sajnos, csak embertársaink alkalmasak a méltó ellenfél szerepére -- felelte.
-- Másfajta lényeknek nincs önálló akaratuk: eléjük kell menni, s ki kell őket
csalogatni. Embertársaink viszont könyörtelenek. Na, elég a beszédből! -- mondta
hirtelen, s felém fordult. -- Mielőtt elmegyünk, még egyet meg kell tenned, ez a
legfontosabb. Mondok neked valamit -- ez megnyugtat majd afelől, hogy miért vagy
itt. Elég egyszerű okból jössz vissza mindig énhozzám. Valahányszor itt vagy, a
tested tanul bizonyos dolgokat, még akaratod ellenére is. És most már vissza
kell jönnie hozzám, hogy még többet tanulhasson. Így is mondhatjuk: a tested
tudja, hogy meg fog halni, még ha te nem is gondolsz erre sohasem. Ezért már
régóta azt mondom a testednek, hogy én is meg fogok halni, és még mielőtt
meghalok, bizonyos dolgokat szeretnék neki megmutatni. Olyasmiket, amiket te
magad nem tudnál megadni neki. Testednek például szüksége van az ijedtségre.
Kedveli. Kívánja a sötétséget és a szelet. Most ismerte meg az erőjárást, s már
alig várja, hogy ki is próbálhassa. Azt mondhatjuk, azért tér vissza hozzám a
tested, mert a barátja vagyok.

Hosszú ideig hallgatott. Úgy tűnt, a gondolataival birkózik.

-- Mondtam neked, nem az az erős test titka, hogy mit teszel vele, hanem, hogy
mit nem -- törte meg a csendet. -- Most itt az idő, hogy ne tedd, amit mindig
teszel. Ülj itt, amíg el nem megyünk, s merülj {EMPH nemtevésbe}.

-- Nem tudlak követni, don Juan.

Jegyzeteim elé tette kezét, s elvette azokat. Óvatosan behajtotta jegyzetfüzetem
lapjait, összefogta a gumival, és diszkosz módjára a bozótba hajította.

Megdöbbentem, s tiltakozni kezdtem, de ő a szájamra tette kezét. Egy nagy
bokorra mutatott, s azt mondta, ne a levelekre függesszem figyelmemet, hanem a
levelek árnyékára. Szerinte a sötétben rohanást nem csak a félelem sarkallhatja,
hanem az örömtől kitörő, a {EMPH nemtevést} ismerő test természetes válasza is
lehet az. Jobb fülembe újra és újra ismételte halkan, hogy az erő kulcsa az,
hogy ,,nem tesszük, amit tudunk''. Ha fára nézek, a tudásom miatt azonnal a
levelekre összpontosítok. Sohasem törődöm a levelek árnyékával vagy a köztük
levő üres térrel. Utolsó utasításai úgy szóltak, hogy először csak egyetlen ág
leveleinek az árnyékát figyeljem, majd lassan terjesszem ezt ki az egész fára, s
ne hagyjam, hogy szemem visszatévedjen a levelekre, mert a személyi erő
gyűjtéséhez vezető első szándékos lépés, mikor megengedjük a testnek a {EMPH
nemtevést}.

Talán fáradtságom, talán ideges izgatottságom késztetett rá, de annyira
belemerültem a levelek árnyékába, hogy mire don Juan felállt, már szinte olyan
hatékonyan láttam egésznek az árnyékok sötét tömegét, ahogy rendesen a
lombozatot szoktam. Ennek összhatása igen meglepett. Mondtam don Juannak, hogy
maradnék még egy kicsit. Nevetett, s kalapon veregetett.

-- Látod, mondtam neked, hogy a test szereti az ilyesmit.

Majd azt mondta, hagyjam, hogy összegyűjtött erőm vezessen el a
jegyzetfüzetemhez a bokrokon át. Gyengéden a sivatagos bozótos felé lökött.
Céltalanul sétáltam egy kicsit, aztán egyszer csak rátaláltam. Azt gondoltam,
tudattalanul bizonyára megjegyeztem, milyen irányba hajította don Juan. Az ő
magyarázata szerint azért mentem egyenesen a jegyzetfüzethez, mert testem már
órák óta {EMPH nemtevésben} fürdött.

{CHAPTER TIZENÖTÖDIK FEJEZET :: A nemtevés}

{PARAGRAPH 1962. április 11. Szerda}

Amikor a házába visszaértünk, don Juan azt javasolta, hogy dolgozzam a
jegyzeteimen, mintha mi sem történt volna velem; ne említsem az átélt
eseményeket, ne is foglalkozzam velük.

Egy nap pihenés után bejelentette, hogy el kell mennünk a környékről néhány
napra, mert tanácsos távolságot iktatni közénk és azok közé a ,,lények'' közé. Azt
mondta, a ,,lények'' mélyen hatottak rám, de a hatásukat nem veszem észre, mert
testem még nem elég érzékeny. Ám a közeljövőben komolyan megbetegszem, ha nem
megyek ,,választott helyemre'' megtisztulni és rendbe jönni.

Hajnal előtt indultunk el kocsival észak felé, s fárasztó autóút, majd némi
gyors gyaloglás után, késő délután felértünk a dombtetőre.

Don Juan ismét gallyacskákkal és levelekkel borította be a helyet, ahol egyszer
aludtam. Majd egy marék levelet adott, hogy a hasam bőrére tegyem, s azt mondta,
feküdjek le pihenni. Tőlem balra, fejemtől mintegy másfél méterre magának is
készített fészket, s ő is lefeküdt.

Perceken belül valami különös melegséget kezdtem érezni, s fényes jó érzés
töltötte be a testemet. Mintha a légben lebegtem volna. Teljesen egyetértettem
don Juan fogalmazásával, miszerint a ,,fonálágy'' lebegtetni fog. Meg is
jegyeztem, milyen hihetetlen dolgokat érzékelek. Don Juan tárgyilagos hangon azt
mondta, hogy ez az ,,ágy'' erre való.

-- Hihetetlen! Ilyen nincs! -- kiáltottam fel.

Don Juan szó szerint vette, amit mondtam, s megszidott. Azt mondta, elege van
abból, hogy valami végletesen fontos lény szerepét játszom, akinek egyfolytában
bizonyítékokra van szüksége, hogy e világ ismeretlen és csodálatos.

Megpróbáltam elmagyarázni, hogy a szónoki felkiáltás nem feltétlenül hordoz
jelentést. Azzal válaszolt, ha ez így lenne, más kifejezést is választhattam
volna. Úgy látszott, komolyan haragszik rám. Félig felültem, s bocsánatkérésbe
fogtam, de ő csak nevetett, s beszédmódomat utánozva egy csomó kacagtató szónoki
felkiáltást rögtönzött, amiket ehelyett mondhattam volna. Végül én is nevetni
kezdtem a néhány ajánlott változat szándékos lehetetlenségén.

Kuncogva, halk hangon emlékeztetett, hogy adjam magam át a lebegés érzetének.

A béke és a teljesség nyugtató érzése, melyet e titokzatos helyen átéltem,
mélyen eltemetett érzelmeket hozott bennem a felszínre. Életemről kezdtem el
beszélni. Megvallottam, hogy sohasem tiszteltem, sohasem kedveltem senkit, még
magamat sem, mindig úgy éreztem, született gonosz vagyok, s így a mások iránti
érzéseimet mindig egyfajta legénykedő virtus mögé rejtettem.

-- Igaz -- mondta don Juan. -- Egyáltalán nem szereted magadat.

Vihogva mondta, hogy ,,látott'', miközben beszéltem. Az volt a javaslata, hogy ne
érezzek semmiféle tettem miatt bűntudatot, mert énünkre érdemtelenül nagy
hangsúlyt helyez, ha tetteinket kicsinyesnek, gonosznak, vagy csúnyának ítéljük.

Idegesen fészkelődtem, s a levélágy megzizzent. Don Juan azt mondta, ha pihenni
akarok, nem szabad túlságosan felzavarnom a leveleimet, és őt utánozva, feküdjek
mozdulatlanul. Hozzátette, hogy ,,látása'' során észlelte egyik hangulatomat. Egy
darabig küzdött, mintha a megfelelő szót keresné, majd azt mondta, hogy a szóban
forgó hangulat egyfajta lelkiállapot, amelybe újra és újra belecsúszom.
Csapóajtóhoz hasonlította, ami váratlan időközökben megnyílik, és elnyel.

Arra kértem, hogy írja le megfoghatóbban. Azt felelte, hogy lehetetlen a
,,látást'' biztos módon leírni.

Mielőtt újra szóhoz jutottam volna, azt mondta, lazítsak, de ne aludjak el, s
addig maradjak éber, amíg csak bírok. A ,,fonálágy'' szerinte kizárólag arra
szolgál, hogy a harcost egyfajta béke és jólét állapotába juttassa.

Drámai hangon kijelentette, hogy a jólétet ápolnunk kell. Először meg kell
ismernünk ezt az állapotot, azután pedig keresnünk kell.

-- Nem is tudod, milyen, amikor jól érzi magát az ember, mert sohasem éltél még
át ilyet -- mondta.

Tiltakoztam. Ő viszont tovább érvelt, hogy a jólét olyan cél, amelyet
szándékosan keresnünk kell. Szerinte én kizárólag az eltévelyedettséget, a rossz
érzést és a zavartságot vagyok képes keresni.

Ugratva nevetett, s rámutatott, mennyit kell dolgoznom, hogy megvalósítsam
önmagam megnyomorításának jeles tettét, s furcsállta, miért nem jövök rá, hogy
ugyanennyi munkával teljessé és erőssé is tehetném magam.

-- A dolog nyitja az, hogy mit hangsúlyozunk -- jelentette ki. -- Vagy
nyomorulttá tesszük magunkat, vagy erőssé. Ugyanannyi munkába kerül.

Behunytam a szememet, s megint ellazítottam magam. Kezdtem ismét a lebegést
érezni; egy kis ideig olyan volt, mintha csakugyan valami térben mozognék, mint
egy levél. Noha fölöttébb kellemes volt ez az érzés, kissé arra is
emlékeztetett, amikor rosszul éreztem magam, szédültem, s forgott velem a világ.
Felötlött bennem, hogy valami rosszat ehettem.

Don Juan beszélt hozzám, de nem vettem a fáradságot, hogy figyeljek rá. Elmémben
mindazt leltározni kezdtem, amit aznap ehettem, de ez sem kötött le. Nem tűnt
fontosnak.

-- Nézd csak a napfény változását! -- mondta don Juan.

Hangja tiszta volt. Olyannak tűnt, mint a víz: melegnek és folyékonynak.

Az ég nyugat felé tökéletesen felhőtlen volt, s igen látványosan nyugodott le a
Nap. Talán, mert don Juan már felhívta rá a figyelmemet, de igazán fenségesnek
éreztem a délutáni Nap sárgás ragyogását.

-- Engedd, hogy meggyújtson ez a ragyogás -- mondta don Juan. -- Még mielőtt ma
lemegy a Nap, légy teljesen nyugodt és kipihent, mert holnap vagy holnapután
elkezded tanulni a {EMPH nemtevést}.

-- Minek a nem tevését? -- kérdeztem.

-- Azzal most ne foglalkozz -- mondta. -- Várj, amíg azokba a lávahegyekbe
érünk!

És a messzeségben fenyegetőn sötétlő, csipkézett csúcsokra mutatott, észak felé.

{PARAGRAPH 1962. április 12. Csütörtök}

Késő délutánra értünk a lávahegyeket körülvevő puszta sivatagba. A távolságból a
sötétbarna lávahegyek szinte baljóslatúnak hatottak. A látóhatár felett
alacsonyan lebegett a Nap, s a megdermedt láva nyugati oldalának sötétbarnaságát
visszavert sárga fények bódító skálájával színezte.

Nem voltam képes levenni róluk a szememet. Valósággal megigéztek azok a csúcsok.

A nap vége felé megpillantottuk a hegyek lábának lejtőit. Kevés növényzet volt
itt a sivatag közepén, csak kaktuszokat és egyfajta csomókban növő magas
fűféleséget láttam.

Don Juan megállt pihenni. Leült, óvatosan kőnek támasztotta a tökből készült
ételhordóit, s kijelentette, hogy ott helyben ütünk tábort ma éjszaka.
Meglehetősen magasan fekvő helyet választott. Onnan, ahol álltam, jó messzire el
lehetett látni körülöttünk.

Kissé felhős volt aznap az idő, s gyorsan beburkolta a környéket az alkony.
Elmerülten figyeltem, milyen gyorsan váltanak a nyugati ég bíbor fellegei
egyenletesen vastag sötétszürkébe.

Don Juan felállt, s a bokrok közé ment. Mire visszaért, sötét tömeggé alakultak
a lávahegyek körvonalai. Leült mellém, s felhívta figyelmemet egy természetes
alakzatnak tűnő valamire az északnyugati hegyeken. E foltnak sokkal világosabb
volt a színe környezeténél. Míg az egész lávahegylánc egyenletesen sötétbarnának
tűnt az alkonyi fényben, a hely, melyet mutatott, inkább sárga vagy sötétdrapp
volt. Képtelen voltam kitalálni, mi lehet az. Hosszú ideig bámultam. Úgy tűnt,
mintha mozogna; úgy képzeltem, lüktet. Ha kissé összehúztam szememet, valósággal
hullámzott, mintha a szél fodrozná.

-- Nézd mereven! -- utasított don Juan.

Egyszer csak, amikor már egy jó ideje meredtem rá, úgy éreztem, mintha az egész
hegylánc felém jönne. A gyomorszájam körül erős izgalom kísérte ezt az érzést.
Kellemetlenül kezdtem érezni magam, és felálltam.

-- Ülj le! -- kiáltott rám don Juan, de akkor már talpon voltam. Új
látószögemből a sárgás alakzat lejjebb volt a hegy oldalában. Visszaültem,
anélkül, hogy a szememet levettem volna róla, s az alakzat magasabb helyre
csúszott. Egy pillanatig néztem, majd váratlanul minden a megfelelő távlatba
rendeződött. Rájöttem, hogy amit bámultam, nem is a hegyen van, hanem egy magas
kaktuszról lógó sárgászöld rongydarab.

Hangosan felnevettem, s azt mondtam don Juannak, hogy az alkony optikai
csalódást hozott létre.

Felállt, odasétált, ahol a rongy lógott, leszedte, összehajtotta és az iszákjába
dugta.

-- Ezt miért csinálod? -- kérdeztem.

-- Mert ebben a rongyban erő van -- mondta egyszerűen. -- Egy darabig jól
haladtál vele, s ki tudja, mi lett volna, ha ülve maradtál volna.

{PARAGRAPH 1962. április 13. Péntek}

Pirkadatkor a hegyekbe indultunk. Meglepően távol voltak. Délre már az egyik
szurdokban jártunk. Sekély pocsolyákban akadt egy kis víz. Az egyik kiugró
szikla árnyékában leültünk megpihenni.

A hegyek egyetlen hatalmas lávafolyam darabjai voltak. A megdermedt lávát az
évezredek során likacsos sötétbarna sziklává faragta az idő. Csak egy-két szívós
gyom nőtt a szikla repedéseiben.

Különös érzés keletkezett gyomromban, amikor fölnéztem a szurdok kis híján
függőleges falaira. E falak fölöttem több száz méteres magasságba nyúltak, s azt
az érzést keltették, mintha rám zárulnának. Majdnem a fejünk fölött, kissé
délnyugat felé állt a Nap.

-- Állj csak föl ide! -- mondta don Juan, s addig forgatta testemet, amíg csak a
Nap felé nem néztem.

Azt mondta, nézzem egyenletesen fölöttem a hegy falszerű oldalát.

Elképesztő látvány volt. Képzeletemet valósággal lenyűgözte a megdermedt
lávafolyam fenséges magassága. Tűnődni kezdtem, mekkora vulkánkitörés lehetett
itt. Tekintetemet többször is végigjártattam a szurdok oldalán, fel és le.
Elmerültem a sziklafal színeinek gazdagságában. Minden elképzelhető szín
megcsillámlott itt. Minden sziklafelületet mohák vagy zuzmók világosszürke
foltjai pöttyöztek. Egyenesen felfelé néztem, s feltűnt, hogy a Nap fénye
egészen különleges visszaverődéseket alkot, mikor a megdermedt láva csillámló
kövét éri.

A hegység egyik napfényt visszaverő részét bámultam. A Nap mozgásával a
fényesség egyre csökkent, majd teljesen megfakult. Átnéztem a szurdokon, s
ugyanilyen különleges fényvisszaverődésen területet pillantottam meg. Elmondtam
don Juannak, mit tapasztalok, s egyszer csak újabb fényes területet fedeztem
fel, majd máshol még egy másikat, majd megint másikat, míg végül az egész
szurdokot végigpettyezték a nagy fényfoltok.

Szédültem; még behunyt szemmel is láttam a ragyogó fényeket. Arcomat kezemmel
takartam, s megkíséreltem a kiugró szikla alá bemászni, de don Juan a karomnál
fogva határozottan megragadott, s parancsolón mondta, hogy a magas hegyoldalakat
nézzem, s próbáljak meg nehéz, sötét foltokat keresni a fényfoltok között.

Nem akartam nézni, mert bántotta a szememet a ragyogás. Azt mondtam, hogy olyan
ez, mint amikor az ember az ablakon át a napfényes utcára kinéz, s utána
mindenütt ugyanannak az ablakkeretnek a sötét körvonalait látja.

Don Juan szélesen rázta a fejét, s göcögni kezdett. Elengedte a karomat, s
megint leültünk a szirt alá.

A környezetről alkotott benyomásaimat jegyeztem le éppen, amikor don Juan hosszú
csend után váratlanul drámai hangon beszélni kezdett.

-- Azért hoztalak ide, hogy egyvalamit megtanítsak neked -- mondta, majd
szünetet tartott. -- Meg fogsz tanulni {EMPH nem tenni}. Akár beszélhetünk is
róla, mert te nem haladsz másképp. Azt hittem, hogy rákapsz a {EMPH nemtevésre}
anélkül, hogy bármit is mondanom kellene róla. Tévedtem.

-- Nem értem, miről beszélsz, don Juan.

-- Nem számít. Amiről beszélek, rendkívül egyszerű, mégis nehéz végrehajtani; a
{EMPH nemtevésről} beszélek, noha erről lehetetlen beszélni, hiszen a test
végzi.

Rövid pillantásokat vetett rám, majd azt mondta, hogy különös figyelemmel
hallgassam, amit most mond.

Becsuktam jegyzetfüzetemet, de meglepődésemre don Juan ragaszkodott hozzá, hogy
tovább jegyzeteljek.

-- A {EMPH nemtevés} oly nehéz és olyan erős, hogy ne is hozd szóba --
folytatta. -- Addig legalábbis ne, amíg {EMPH meg nem állítottad a világot};
csakis akkor beszélhetsz erről szabadon -- ha akarsz.

Don Juan körülnézett, s egy nagy sziklára mutatott.

-- Az a szikla ott a {EMPH tevés} miatt szikla -- jelentette ki.

Egymásra néztünk, s elmosolyodott. Vártam a magyarázatot, de ő továbbra is
csendben maradt. Végül meg kellett jegyeznem, hogy nem értem, mire gondolt.

-- Ez {EMPH tevés}! -- kiáltott fel.

-- Tessék?

-- Ez is {EMPH tevés}.

-- Mire célzol, don Juan?

-- Arról, hogy a szikla a {EMPH tevéstől} szikla, s a bokor is attól bokor. Te a
{EMPH tevéstől} vagy te, én a {EMPH tevéstől} vagyok én.

Közöltem, hogy ez a magyarázat semmit sem magyaráz meg. Nevetve vakargatta a
halántékát.

-- Ez a baj a beszéddel -- mondta. -- Ettől keveri mindig össze az ember a
dolgokat. Valahányszor beszélni kezdünk a {EMPH tevésről}, mindig másról lesz
végül szó. Jobb, ha csak cselekszünk. Vegyük például azt a sziklát. Nézni {EMPH
tevés}, de látni {EMPH nemtevés}.

Meg kellett vallanom, hogy egyáltalán nem értem, mit mond.

-- Dehogynem! -- kiáltott. -- Csak meg vagy győződve róla, hogy nem érted, mert
ez a te {EMPH tevésed}. Eszerint bánsz velem és a világgal.

Ismét a sziklára mutatott.

-- Az a szikla azért szikla, mert mindent tudsz ahhoz, hogy sziklává {EMPH tedd}
-- mondta. -- Ezt hívom én {EMPH tevésnek}. A bölcs például tudja, hogy a szikla
csak a {EMPH tevés} miatt szikla, tehát, ha nem akarja, hogy a szikla szikla
legyen, csupán {EMPH nemtevését} kell gyakorolnia. Érted már?

Egy kukkot sem értettem az egészből. Nevetett és még egyszer megkísérelte
elmagyarázni.

-- A világ azért ilyen, mert tudod a módját, hogyan kell ilyenné {EMPH tenni} --
mondta. -- Ha nem tudnád, milyen a világ {EMPH tevése}, akkor más lenne.

Kíváncsian megvizsgált. Abbahagytam az írást. Csak hallgatni akartam szavait.
Tovább fejtegette, hogy anélkül a bizonyos {EMPH tevés} nélkül semmi se lenne
ismerős körülöttünk.

Hozzám hajolt, bal kezének hüvelyk- és mutatóujjával felvett egy kisebb
kavicsot, s a szemem elé tartotta.

-- Ez azért kavics, mert ismered a kaviccsá alakítás {EMPH tevését} -- mondta.

-- Mit jelent ez az egész? -- kérdeztem őszinte zavaromban.

Don Juan mosolygott. Úgy tűnt, pajkos örömét akarja leplezni.

-- Igazán nem értem, mi zavar meg -- mondta. -- Hiszen a legjobban beszélni
szeretsz. Azt hittem, a mennyben érzed magad.

Titokzatos pillantást vetett rám, s két-három alkalommal felvonta szemöldökét.
Majd megint a szemem előtt tartott kavicsra mutatott.

-- Szerintem azért {EMPH teszed} ezt kaviccsá, mert ismered ezt a fajta {EMPH
tevést}. A {EMPH világ megállításához} abba kell hagynunk a {EMPH tevést}.

Úgy tűnt, tudja, hogy még mindig nem értem, s mosolyogva rázta fejét. Majd
fogott egy gallyat, s a kavics egyenetlen szélére mutatott.

-- E kis kavicsot legelőször is ekkorára kicsinyítjük. Ez az első {EMPH
tevésünk}. Ha a harcos {EMPH meg akarja állítani a világot}, ilyenkor az a
helyes, hogy {EMPH nemtevéssel} felnagyítja a kavicsot, vagy akármi mást.

Felállt, s egy nagyobb kőre helyezte a kavicsot, megkért, hogy jöjjek közelebb,
s vizsgáljam meg. Azt mondta, nézzem a lyukakat és a mélyedéseket a kavicson, s
próbáljam meg a legkicsinyebb részleteiket is kivenni. Ha ugyanis e kicsiny
részleteket is ki tudnám venni, eltűnnének a lyukak és a mélyedések, s végre
megérteném, mit jelent a {EMPH nemtevés}.

-- Meg fog őrjíteni téged ma ez a fene kavics! -- tette hozzá.

Elképedés ülhetett ki az arcomra. Végigmért, s kitört belőle a nevetés. Majd úgy
tett, mintha mérges lenne a kavicsra, s kalapjával kétszer-háromszor ráütött.

Buzdítottam, hogy fejezze ki világosabban, amit akar. Azzal érveltem, hogy
mindent el tud magyarázni, amit csak akar, ha veszi a fáradságot.

Sanda pillantást vetett rám, s fejét csóválta, mintha reménytelen lenne az ügy.

-- Természetesen mindent el tudok magyarázni -- mondta nevetve. -- De vajon
értenéd-e?

Célzása meghökkentett.

-- A {EMPH tevés} miatt különíted el a kavicsot a nagy kőtől -- folytatta. -- Ha
meg akarod tanulni a {EMPH nemtevést}, először, mondjuk, egyesítened kell őket.

A kis kavicsnak a nagy kő tetejére vetett árnyékocskájára mutatott, s azt
mondta, hogy az nem is árnyék, hanem egyfajta ragasztó, ami összeköti őket. Majd
hátat fordított és elment, mondván, hogy később visszajön, s ellenőriz.

Sokáig bámultam a kavicsot. Nem tudtam figyelmemet a lyukak és mélyedések kisebb
részleteire összpontosítani, de a kavics által a nagy kőre vetett árnyékocska
rendkívül érdekes volt. Igaza lett don Juannak; olyan volt, mint valami
ragasztó. Mozgott és változott, mintha a kavicsot alulról valami nyomná.

Amikor don Juan visszatért, elmeséltem, hogy mit figyeltem meg az árnyékon.

-- Jó kezdet -- mondta rá. -- A harcos mindenfélét képes kiolvasni az
árnyékokból.

Ezután azt javasolta, hogy fogjam a kavicsot, és temessem el valahol.

-- Miért? -- kérdeztem.

-- Már hosszú ideje nézed -- mondta. -- Mostanára már van benne valami belőled.
A harcos mindig úgy hat a {EMPH tevés} erejére, hogy azt {EMPH nemtevéssé}
változtatja. Az {EMPH tevés} lenne, ha itt hagynánk a kavicsot, hiszen puszta
kődarab. A {EMPH nemtevés} az lenne, ha úgy kezelnénk a kődarabot, mintha jóval
lényegesebb lenne egy közönséges kődarabnál. Ebben az esetben a kavics sokáig
mártózott már benned, és most már te magad vagy benne. Így nem hagyhatod itt
heverni, el kell temetned! Ha lenne személyi erőd, {EMPH nemtevéssel}
erő-tárggyá változtathatnád a kavicsot.

-- Ezt most meg tudnám csinálni?

-- Ehhez még nem szedted össze eléggé az életedet. Ha {EMPH látnál}, tudnád,
hogy nehéz, aggályos figyelmed e tárgyat valami nem túl vonzó dologgá
változtatta, így legjobb, ha elásod és hagyod, hogy a föld magába szívja ezt a
nehézséget.

-- Ez mind igaz, don Juan?

-- Ha igennel vagy nemmel felelek, az is {EMPH tevés}. De mivel most a {EMPH
nemtevést} tanulod, azt kell mondanom, valójában nem számít, ez mind igaz-e. Itt
van a harcos előnye az átlagemberrel szemben. Az átlagembert érdekli, hogy igaz
vagy hamis-e valami, a harcost nem. Az átlagember egy bizonyos módon kezeli azt,
amit igaznak tud, máshogy, mint amiről tudja, hogy hamis. Ha igaznak gondolja az
ügyet, aszerint cselekszik, s hisz abban, amit tesz. De ha hamisnak, akkor vagy
nem mozdul, vagy pedig nem hisz abban, amit csinál. A harcos viszont mindkét
esetben cselekszik. Ha igaznak mondják a dolgot, akkor tesz. Ha hamisnak, akkor
is cselekszik, és nem tesz. Érted?

-- Nem, egyáltalán nem értem.

Don Juan kijelentései kötözködő hangulatot ébresztettek bennem. Nem tudtam
kivenni, mi értelme van annak, amit mond. Azt mondtam, szerintem halandzsa az
egész, mire azzal gúnyolt, hogy még a beszédben sem feddhetetlen a szellemem,
pedig a világon a legjobban dumálni szeretek. Elkezdte beszédkészségemet
gúnyolni, és hiányosnak, elégtelennek minősítette.

-- Ha csupa száj akarsz lenni, miért nem leszel szájharcos! -- mondta, s dőlt a
röhögéstől.

Csüggedtséget éreztem. Zúgott a fülem. A fejem kellemetlenül meleg volt. Valóban
zavarban voltam, s valószínűleg elvörösödtem.

Felálltam, bementem a bozótosba, és elástam a kavicsot.

-- Kicsit ugrattalak az előbb -- mondta don Juan, mikor visszaértem és leültem.
-- Mégis, tudom, hogy ha nem beszélsz, nem érted. A beszéd neked {EMPH tevés},
de a beszéd nem megfelelő, s ha meg akarod tudni, mit értek a {EMPH nemtevés}
alatt, egyszerű gyakorlatot kell végezned. Mivel {EMPH nemtevésről} van szó,
mindegy, hogy most csinálod, vagy tíz év múlva.

Lefektetett, és jobb könyökömet behajlította. Kezemet tenyérrel előrefelé
fordította, s ujjaimat olyan formába hajlította be, mintha kerek ajtókilincset
markolnék, majd körkörösen mozgatni kezdte a karomat előre-hátra. Az egész olyan
volt, mintha kereket forgatnék egy kar segítségével.

Azt mondta, hogy a harcos mindig ezt a mozgást gyakorolja, ha valamit ki akar
taszítani a testéből, például betegséget vagy nem kívánatos érzést. Az volt a
lényeg, hogy képzeletbeli erő ellenében kell húzni-vonni, amíg csak valami
szabad mozgását gátló szilárdat, nehéz testet nem tapint a kéz. E gyakorlat
esetében a {EMPH nemtevés} abból állt, hogy addig ismételjük a mozdulatot, amíg
csak kezünk meg nem tapintja a nehéz testet, noha sohasem hihetjük, hogy ez
lehetséges.

Elkezdtem a kezemet mozgatni, s rövid időn belül jéghideg lett. Valami
masszaszerűt éreztem a kezem körül. Mintha sűrű, olajszerű folyadékban eveznék.

Don Juan váratlan mozdulattal karon ragadott, hogy megállítsa a mozgást. Egész
testem reszketett, mintha láthatatlan erő kavarná fel. Don Juan figyelmesen
végignézett rajtam, ahogy felálltam, még körbe is járt, mielőtt visszaült.

-- Eleget csináltad már -- mondta. -- Majd máskor folytathatod ezt a
gyakorlatot, ha több személyi erőd lesz.

-- Valamit rosszul csináltam?

-- Nem arról van szó. A {EMPH nemtevés} csak a nagyon erős harcosnak való, s
neked még nincs annyi erőd, hogy kezelni tudd. Most még csak rémséges dolgokat
szednél össze a kezeddel. Addig apránként csináld, de ne hűljön ki a kezed.
Amikor már meleg marad a kéz, lehetségessé válik a világ szálainak kitapintása.

Szünetet tartott, mintha időt akarna nekem adni, hogy a szálak felől kérdezzek.
De mielőtt ezt meg is tehettem volna, elkezdte magyarázni, hogy végtelen sok
szál kapcsol bennünket mindenféléhez. Állítása szerint az általa előzetesen
elmagyarázott {EMPH nemtevése} gyakorlat mindenkit hozzásegít ahhoz, hogy a
mozgó kézből kijövő szálat észlelje, s e szálat bárhová odakapcsolhatjuk,
kivethetjük. Azt is mondta don Juan, hogy ez csak gyakorlás, mert a kézzel
formált szálak nem elég erősek, így valós helyzetben nincs gyakorlati értékük.

-- A bölcs egyéb testrészeit használja, ha tartós szálakat akar.

-- Milyen testrészeit, don Juan?

-- A bölcs a legtartósabb szálakat a teste közepéből növeszti -- mondta. -- De a
szemével is megteheti.

-- Valóságos szálak ezek?

-- Hát persze.

-- Láthatók és tapinthatók?

-- Inkább érezhetjük őket. A harcos ösvényének legnehezebb része az, hogy
rájöjjünk, a világ érzés. Amikor a {EMPH nemtevést} gyakoroljuk, a világot
érezzük, mégpedig a szálain keresztül.

Elhallgatott, s kíváncsian megvizsgált. Felhúzta szemöldökét, szemét tágra
nyitotta, majd pislantott egyet. Úgy hatott, mintha madár szeme pislogott volna.
Szinte azonnal kellemetlen, émelyítő érzés fogott el. Olyan volt, mintha valami
valósággal nyomta volna a gyomromat.

-- Látod? -- mondta don Juan, és elnézett.

Beszámoltam émelyedett érzésemről, mire ő tárgyilagos hangon közölte, hogy tud
róla, s a szemével meg akarta velem éreztetni a világ szálait. Nem tudtam
elfogadni állítását, mely szerint ő maga hozza létre bennem ezt az érzést.
Kételyeimet hangoztattam is. El sem tudtam képzelni, hogyan okozhatná a
hányingeremet, hiszen semmiféle fizikai módon nem befolyásolt.

-- A {EMPH nemtevés} egyszerű, mégis igen nehéz -- mondta. -- Nem megérteni,
hanem elsajátítani való. A bölcs legnagyobb teljesítménye persze a {EMPH látás},
és {EMPH látás} csak akkor lehetséges, ha már {EMPH megállítottuk a világot a
nemtevés} módszerével.

Akaratlanul is elmosolyodtam. Nem fogtam föl, amit mondott.

-- Amikor más emberekkel valamit csinálunk, azzal törődjünk, hogy a testüknek
adjuk elő a dolgot! Ezt csináltam én is veled mostanáig, a tested tanulását
segítettem. Kit érdekel, hogy megérted-e?

-- Ez nem igazságos, don Juan. Én mindent szeretnék megérteni, különben csak az
időmet vesztegetném itt.

-- Az ,,idődet vesztegetnéd''! -- kiáltotta hangomat utánozva. -- Rémségesen
beképzelt vagy!

Felállt, s azt mondta, hogy most megmásszuk a jobboldali lávacsúcs tetejét.

Gyötrő mászás következett a csúcs felé. Igazi hegymászás volt, csak éppen
mindenféle biztosító és segítő kötél híján. Don Juan többször figyelmeztetett,
nehogy lefelé nézzek; egyszer-kétszer meg kellett ragadnia és felrántania, mert
már csúszni kezdtem lefelé a sziklafalon. Nagyon kínosnak éreztem, hogy don Juan
segítségére szorulok, holott ő az idősebb. Azt mondtam, rossz testi állapotban
vagyok, mert túlságosan lusta vagyok a testmozgáshoz. Úgy felelt, hogy amikor az
ember egy bizonyos személyi erőszinthez érkezik el, nincs már szüksége
testgyakorlatra, sem bármiféle edzésre, hiszen ahhoz, hogy tökéletesen formában
legyünk, elég, ha a {EMPH nemtevést} űzzük.

Felérkezve a csúcsra, leheveredtem. Kis híján hányni kezdtem. Don Juan a lábával
ide-oda görgetett, mint már tette korábban is.

Ez a mozgás fokozatosan helyreállította az egyensúlyomat. De még mindig ideges
voltam. Mintha valami hirtelen felbukkanó dologtól tartanék. Akaratlanul is
két-három pillantást vetettem jobbra-balra. Don Juan csendben maradt, de szeme
követte a tekintetem irányát.

-- Különös dolgok az árnyak -- szólalt meg váratlanul. -- Biztosan észrevetted,
hogy követ bennünket egy.

-- Semmi ilyesmit nem vettem észre -- tiltakoztam hangosan.

Don Juan szerint testem -- makacs tiltakozásom ellenére is észrevette
követőnket, s bizalmas hangon biztosított afelől, hogy semmi furcsa nincs abban,
ha az embert árny követi.

-- Ez is csak egyfajta erő -- mondta. -- Ezek a hegyek tele van velük. Olyan ez
is, mint a másik, amelyik tegnapelőtt éjjel úgy megijesztett.

Tudni akartam, hogy én magam is képes vagyok-e észlelni. Szerinte napközben
csupán érezni tudom a jelenlétét.

Magyarázatot követeltem, hogy miért hívja árnyéknak ezt, amikor nyilvánvalóan
nem olyan, mint egy kő árnyéka. Azt felelte, hogy mindkettőben ugyanazok a
szálak vannak, tehát mindketten árnyak.

Közvetlenül szemben egy hosszú sziklára mutatott.

-- Nézd csak annak a kőnek az árnyékát! Az árnyék a kő, és mégsem az. Ha azért
nézzük a követ, hogy megtudjuk, mi is az a kő, {EMPH teszünk}, de ha
megfigyeljük az árnyékát, akkor {EMPH nem teszünk}. Az árnyak kapura
hasonlítanak; mintha a {EMPH nemtevés} kapui lennének. A bölcs például a mások
legbensőbb érzéseit is kifürkészheti, ha az árnyékukat nézi.

-- Van bennük mozgás? -- kérdeztem.

-- Úgy is fogalmazhatsz, hogy mozgás van bennük, úgy is, hogy a világ szálai
mutatkoznak meg bennük, és úgy is, hogy érzések jönnek elő belőlük.

-- De don Juan, hogyan jöhetnek elő érzések az árnyékokból?

-- Az a hiedelem is tevés, hogy az árnyak puszta árnyékok -- magyarázta. -- Van
valami ostoba ebben a hiedelemben. Gondold el: a világon annyi minden sokkal
több, mint hittük, hogy nyilván az árnyékok is többek, mint aminek tűnnek. Végül
is pusztán a mi tevésünk teszi őket árnyékká.

Hosszú csend telepedett ránk. Nem tudtam, még mit mondhatok.

-- Közeleg a nap vége -- jelentette ki don Juan, az eget kémlelve. -- E ragyogó
naplementét még felhasználhatod egy utolsó gyakorlatra.

Felvezetett egy helyre, ahol két embermagasságú szikla magasodott a csúcson,
körülbelül másfél méterre egymástól. Don Juan úgy tíz méterrel arrébb állt, és
nyugat felé fordult. Kijelölte, hova álljak, s azt mondta, nézzem a sziklák
árnyékát. Azt mondta, nézzem őket figyelmesen, s kissé keresztezzem a szememet,
mint amikor pihenőhely után kutatok a földön. Utasításait pontosította azzal,
hogy amikor pihenőhelyet keresünk, fókuszálás nélkül kell nézni, míg az
árnyékokat bandzsítva, mégis élesen kell megfigyelnünk. Úgy kell kancsalítanunk,
hogy egyik árnyék éppen fedje a másikat. Azt mondta, ha követem ezt a módszert,
képes leszek bizonyos, az árnyakból sugárzó érzést kivenni. Megjegyeztem, milyen
homályosan fogalmaz, de fenntartotta a véleményét, hogy valójában képtelenség
ezt elmagyarázni.

Kísérletezésem hiábavalónak bizonyult. Addig küszködtem, míg belefájdult a
fejem. Don Juant egyáltalán nem aggasztotta kudarcom. Egy kupolaszerűen
kimagasló csúcsra mászott, s onnan ordított nekem, hogy keressek két kisebb,
hosszú, keskeny kődarabot. Két kezével mutatta, mekkorát akar.

Találtam kettőt, s átadtam neki őket. Don Juan a két kődarabot egymástól mintegy
harminc centiméterre fekvő résekbe helyezte, majd arccal nyugat felé föléjük
állított, s azt mondta, hogy ugyanezt a gyakorlatot végezzem el azok árnyékával
is.

Ezúttal egészen más volt az ügy. Szinte azonnal képes voltam úgy kancsalítani,
hogy a két árnyék egyesüljön. Észrevettem, hogy így, összeillesztés nélkül
szemlélve a két képet, látásom a keletkező egyetlen árnyéknak hihetetlen
mélységet és egyfajta áttetszőséget adott. Teljesen elképedve meredtem rá. A
szememmel élesen nézett részen a kő minden egyes mélyedését gyönyörűen ki tudtam
venni; rajta a kettőből összeállított árnyék leírhatatlan átlátszóságú hártyára
emlékeztetett.

Nem akartam pislogni, mert tartottam attól, hogy elvesztem az oly nehezen
fenntartott képet. Végül szemem csípése miatt kénytelen voltam pislantani, de
egyáltalában nem vesztettem el a kis részletek képét. Sőt, szaruhártyám
újranedvesítése révén tisztább is lett a kép. Ekkor észrevettem, hogy olyan,
mintha mérhetetlen magasságból néznék egy általam még sosem látott világot. Az
is feltűnt, hogy az árnyék környékét is képes voltam megfigyelni, és mégsem
vesztettem el a látásom élességét. Ekkor egy pillanatra nem kőként fogtam fel a
látványt. Úgy éreztem, hogy földet érek egy minden elképzelhetőnél nagyobb
világban. E különleges érzéklet csupán másodpercig tartott, majd minden
elsötétült. Ösztönösen fölnéztem, s láttam, hogy don Juan a kövek fölé állt,
velem szemben. Ő takarta el a Napot testével.

Elmeséltem az előbbi szokatlan érzésemet, s ő elmagyarázta, hogy kénytelen volt
közbeavatkozni, mert {EMPH látta}, hogy éppen elveszni készülök benne. Amikor
ilyen természetű érzések fordulnak elő, mindannyiunk természetes hajlama, hogy
átadjuk magunkat nekik, s mivel így beléjük vesztem, a {EMPH nemtevést} kis
híján a jól ismert {EMPH tevésbe} torzítottam. Szerinte fenn kellett volna
tartanom a látványt, anélkül, hogy behódolnék neki, ugyanis a {EMPH tevés}
tulajdonképpen egyfajta behódolás.

Panaszkodtam, hogy előre megmondhatta volna, mit várhatok és mit tehetek, de
rámutatott, hogy nem volt módjában tudni, vajon sikerül-e nekem az árnyékok
egyesítése.

Számomra azonban minden eddiginél zavarosabb lett a {EMPH nemtevés}. Don Juan
azt mondta erre, hogy elégedjek meg azzal, amit teljesítettem, mert most az
egyszer jól jártam el. A világot azáltal nagyítottam föl, hogy lekicsinyítettem,
s noha még távol álltam a világ szálainak megérzésétől, helyes módon használtam
a kövek árnyékát a {EMPH nemtevés} kapujaként.

Igen érdekelt az az állítása, hogy a világot kicsinyítéssel nagyítottam föl. Az
élesen látott kis területen a likacsos kő részletei oly élénkek és tiszta
körvonalúak voltak, hogy a kerek csúcs teteje hatalmas világgá változott nekem,
ugyanakkor valóban a szikla látványának kicsinyített változata volt. Amikor don
Juan testével eltakarta a fényt, s úgy kezdtem nézni, ahogy rendesen, egyszer
csak eltompultak a kifinomult részletek, megnőttek a likacsos kő kis üregecskéi,
a megdermedt láva barna színe átlátszatlanná vált, s minden elvesztette csillogó
áttetszőségét, ami a követ igazi világgá tette.

Ekkor don Juan megfogta a két kődarabot, és finoman egy mély hasítékba helyezte,
majd törökülésben oda ült, nyugat felé nézve, ahol a kövek voltak az előbb. Bal
oldalán megveregette a földet, s azt mondta, üljek mellé.

Sokáig nem beszéltünk. Később ettünk, még mindig csendben.

Csak napnyugta után fordult hozzám hirtelen don Juan, hogy érdeklődjön, milyen
fejlődést tettem az {EMPH álmodás} terén.

Elmondtam, hogy kezdetben könnyű volt, de jelen pillanatban már egyáltalán nem
voltam képes a kezemet megtalálni álmomban.

-- Amikor elkezdted az {EMPH álmodást}, az én személyi erőmre támaszkodtál,
azért ment könnyebben -- mondta. -- Most üres vagy. De addig kell próbálkoznod,
amíg neked magadnak is elég erőd lesz hozzá. Az {EMPH álmodás} tulajdonképpen
nem más, mint az álmok {EMPH nemtevése}, így minél tovább haladsz a {EMPH
nemtevésben}, annál jobban fejlődik az {EMPH álmodásod} is. Az a csel, hogy
továbbra is keresd a kezedet álmodban, akkor is, ha nem látod semmi értelmét.
Valójában, mint már mondtam neked, a harcosnak nem kell semmiben sem hinnie,
mert ha hit nélkül cselekszik, a {EMPH nemtevést} gyakorolja.

Egymásra néztünk egy pillanatra.

-- Semmi mást nem mondhatok most az {EMPH álmodásról} -- folytatta. -- Minden,
amit mondhatnék, csak {EMPH nemtevés} volna. De ha egyenesen a {EMPH nemtevést}
sajátítod el, saját magadtól is tudod, mi történjen az {EMPH álmodás} során.
Most elengedhetetlen, hogy megtaláld a kezedet, s biztosan sikerülni fog.

-- Hát én nem tudom, don Juan. Nem bízom magamban.

-- Énnek semmi köze ahhoz, hogy bízunk-e bárkiben. Az egész ügy a harcos
küzdelméhez tartozik, s te tovább fogsz küzdeni, ha nem a saját erődből, akkor
talán egy méltó ellenfél, netán egy-két szövetséges majd rábír. Például az,
amelyik már most követ.

Jobb karom ösztönösen megrándult. Don Juan azt mondta, hogy testem jóval többet
tud, mint sejteném, ugyanis a minket követő erő a jobb oldalamon van. Halkan
megsúgta, hogy aznap már kétszer is túl közel jött hozzám a szövetséges, és a
leállítására neki kellett közbelépnie.

-- A nap folyamán az árnyékok a {EMPH nemtevés} kapui -- mondta. -- Éjjel
azonban, mivel a sötétben nem nagyon érvényesül a {EMPH tevés}, minden árnyék,
ideértve a szövetségest is. Már akkor elmondtam, amikor az erőjárást tanítottam
neked.

Hangosan felnevettem, s saját nevetésem megrémített.

-- Minden, amit eddig tanítottam neked, a {EMPH nemtevés} valamelyik oldala volt
-- folytatta. -- A harcos mindenre alkalmazza a {EMPH nemtevést}, mégsem
mondhatnék róla többet, mint amennyit ma mondtam el. Hagynod kell, hogy a saját
tested felfedezze a {EMPH nemtevés} erejét, és ráérezzen.

Ismét ideges vihorászás fogott el.

-- Ostobaság megvetned a világ rejtélyeit, pusztán azért, mert ismered a
megvetés {EMPH tevését} -- mondta komoly arccal.

Biztosítottam, hogy senkit és semmit nem vetek meg, csak sokkal idegesebb és
ügyetlenebb vagyok, mint gondolja.

-- Mindig ilyen voltam -- mondtam. -- És mégis változni akarok, de fogalmam
sincs, hogyan. Annyira tökéletlen vagyok.

-- Már tudom, hogy rohadtnak hiszed magad -- mondta. -- Ez is a {EMPH tevésed}.
Most e {EMPH tevés} megváltoztatása érdekében azt ajánlom, hogy tanulj meg egy
másfajta {EMPH tevést}. Kérlek, hogy mostantól nyolc napig hazudjál magadnak.
Ahelyett, hogy azt mondanád magadnak, milyen randa és rohadt és tehetetlen vagy
-- az igazat --, mondd a tökéletes ellentétét, tudván, hogy hazudsz, és
tökéletesen reménytelen eset vagy.

-- De don Juan, mi értelme lenne ily módon hazudni?

-- Hozzáköthet egy másfajta {EMPH tevéshez}, s rájöhetsz, hogy mindkét {EMPH
tevés} hazugság, valótlan, és csak az idődet vesztegeted azzal, ha
bármelyikükhöz is kötöd magad, mert az egyetlen, ami valóságos, az a benned lévő
halandó lény. Ehhez a lényhez eljutni nem más, mint az én {EMPH nemtevése}.

{CHAPTER TIZENHATODIK FEJEZET :: Az erő köre}

{PARAGRAPH 1962. április 14. Szombat}

Don Juan megbecsülte a tök súlyát, és megállapította, hogy megettük az élelem
javát, így hát ideje hazafelé indulni. Mellékesen megjegyeztem, hogy jó néhány
napig eltart, mire a házához érünk. Azt válaszolta, nem Sonorába megy vissza,
hanem egy határ menti városba, ahol elintéznivalói vannak.

Azt hittem, a vízmosás mentén ereszkedünk majd le, de Don Juan északkelet felé
fordult, amerre a lávahegyek övezte fennsík terült el. Úgy egy órányi gyaloglás
után mélységes szakadékhoz vezetett. A szakadék végében két csúcs kis híján
egymáshoz ért. Itt különös meredély emelkedett föl egészen a hegygerinc
tetejéig, mint valami homorú híd a két hegycsúcs közt.

Don Juan a meredély egy részére mutatott:

-- Azt nézd, és le ne vedd a szemed onnan! Majdnem tökéletes a Nap.

Elmagyarázta, hogy délben a Nap fénye segíthet a {EMPH nemtevésben}. Majd még
egy sor utasítást kaptam: meg kellett lazítanom a szoros ruhát, törökülésben
kellett leülnöm, és elszántan az általa kiválasztott pontra kellett merednem.

Az égen alig akadt néhány felhő, nyugat felé egy sem. Meleg idő volt, és a Nap
egyenesen a megszilárdult lávára tűzött. Tüzetesen megnéztem azt a területet.
Hosszú várakozás után érdeklődni kezdtem, hogy egészen pontosan mit kellene
észrevennem. Don Juan türelmetlen kézmozdulattal csendre intett.

Kezdtem fáradni, aludni szerettem volna, félig behunytam a szemem. Mikor égni
kezdett, megdörzsöltem, de a kezem nedves volt, és az izzadtságtól még inkább
szúrt a szemem. Félig lehunyt szemmel néztem a lávacsúcsokat, és egyszerre az
egész hegy kivilágosodott.

Szóltam don Juannak, hogy ha hunyorítok, az egész hegységet fénycsíkok bonyolult
tekergőzésének látom. Azt mondta, lélegezzek kicsiket, amennyire csak tudok,
hogy megőrizhessem a fénycsíkok látványát, és ne bámuljak szándékosan a
közepébe, hanem könnyedén szegezzem tekintetemet a látóhatár egy pontjára a
meredély fölött. Követtem az utasításokat, és sikerült megőriznem a látványt:
megszakítatlan területet borított be a fényháló.

Don Juan halkan hozzátette, hogy a világos fonalak mezejében próbáljak meg
sötétebb foltokat elkülöníteni, s amint megvan, nyissam ki a szemem, és nézzem
meg, hogy a meredélyen merre volt az a pont.

Képtelen voltam egyetlen sötét területet is felfedezni. Egymás után többször is
hunyorítottam, majd tágra nyitottam a szemem. Don Juan közelebb húzódott, és
tőlem jobbra rámutatott egy területre, aztán egy másikra, éppen előttem.
Testhelyzetet változtatva akartam más látószögbe kerülni, hátha meglátom az
állítólagos sötét foltot, amelyre mutat. Ám don Juan megrázta a karomat, és
szigorúan rám parancsolt, hogy maradjak türelemmel nyugton.

Megint hunyorítottam, és ismét megláttam a fényfonalak hálóját. Egy pillanatig
néztem, aztán jobban kinyitottam a szemem. Abban a pillanatban távoli dörgést
hallottam -- könnyen magyarázhattam volna lökhajtásos repülő távoli hangjaként
--, aztán egyszerre, miközben teljesen nyitva volt a szemem, az egész elém
terülő hegységet parányi fénypontok hatalmas mezejének láttam. Olyan volt,
mintha a megszilárdult lávában valami fémes törmelék csillant volna meg egy
pillanatra mindenütt. Aztán a napfény elhomályosult, és hirtelen eltűnt, a
hegyek pedig egyszerű sötétbarna kőből álló magaslatokká változtak vissza,
ugyanakkor feltámadt a szél, és hűvös lett.

Szerettem volna megfordulni, hátha csak felhő takarta el a Napot, de Don Juan
tartotta a fejem, és moccanni sem engedett. Szerinte, ha megfordulnék, talán
megpillantanék egy hegyi lényt, egy szövetségest, aki eddig követett.
Biztosított, hogy még nincs bennem megfelelő erő efféle látvány kiállásához,
majd jól kiszámított hangon hozzátette, hogy a korábbi dörgés is a
szövetségestől származott -- így hirdeti a jelenlétét.

Aztán felállt, és bejelentette, hogy fel fogunk mászni a meredélyen.

-- Hová megyünk? -- kérdeztem.

Egy olyan területre mutatott, melyet korábban sötét foltként fedezett fel.
Elmagyarázta, hogy a {EMPH nemtevés} segítségével választotta ki azt a részt,
mint lehetséges erőközpontot, és talán erő-tárgyak lesznek ott.

A helyet vesződséges mászás után értük el. Don Juan egy pillanatig mozdulatlanul
állt előttem néhány méterrel. Közelebb akartam lépni hozzá, de ő karjával
jelezte, maradjak veszteg. Tájékozódott. A tarkója mozgott, mintha fel-le
járatná a szemét a hegyen, aztán biztos léptekkel egy párkányhoz vezetett.
Leült, és a kezével lesepert néhány kavicsot a peremről. Az ujjával túrta a
földet egy kisebb kiálló kő körül, azt igyekezett megtisztítani. Aztán azt
parancsolta, hogy ássam ki.

Amint kiemeltem a kődarabot, szólt, hogy nyomban rakjam az ingem alá, mert ez az
én saját erő tárgyam. Azt mondta, örökre nekem adja; csiszolgassam és vigyázzak
rá.

Ezután rögtön megkezdtük a leereszkedést a vízmosásban, és néhány óra múlva már
a fennsík sivatagában voltunk a lávahegyek lábánál. Don Juan úgy három
méternyire előttem ment, jó iramot diktálva. Csaknem naplementéig haladtunk
folyvást délnek. Egy nyugat felől tornyosuló felhősáv megakadályozta, hogy a
napot lássuk, de megálltunk, s vártunk, míg feltehetően le nem nyugodott a
látóhatár alá.

Ekkor don Juan irányt váltott, délkelet felé. Dombon jártunk éppen, s annak
tetejére érve négy, déli irányból felénk tartó embert vettem észre.

Don Juanra pillantottam. Kirándulásaink során még sohasem találkoztunk senkivel,
így fogalmam sem volt, mit kell ilyenkor tenni. Úgy tűnt, don Juant nem
aggasztja különösebben a dolog, csak ment tovább, mintha mi sem történt volna.

Azoknak sem volt sietős, kényelmesen bandukoltak felénk. Közelebb érve a négy
fiatal indián felismerte don Juant, aki spanyolul szólt hozzájuk. Igen lágyan
beszéltek, és nagy tisztelettel viseltettek don Juan iránt. Csak egyikük szólt
hozzám is. Suttogva megtudakoltam don Juantól, beszélhetek-e velük. Beleegyezőn
bólintott.

Attól fogva, hogy beszédbe elegyedtünk, igen beszédesnek és barátságosnak
mutatkoztak, különösen az, amelyikük először szólt hozzám. Elmondták, hogy
kvarcból lévő {EMPH erőkristály} után kutatnak arrafelé, de noha több napja
kóborolnak a lávahegyek körül, eddig nem volt szerencséjük.

Don Juan körbenézett, és egy sziklás területre mutatott, úgy kétszáz méternyire.

-- Az jó helynek tűnik, letelepedhetünk ott egy kicsit -- mondta.

Elindult a sziklák irányába, mi pedig mindnyájan követtük. A kiválasztott
terület nagyon köves volt, még bokrok sem nőttek rajta. A kövekre ültünk. Don
Juan bejelentette, hogy visszamegy a bozótosba száraz ágakat szedni a tűzhöz.
Segíteni akartam, de odasúgta, hogy ez különleges tűz lesz, kifejezetten a bátor
fiatalemberek számára, így nincs szüksége a segítségemre.

A fiatalok körülültek, közel hozzám. Egyikük nekitámaszkodott a hátával az
enyémnek. Kissé zavarban voltam.

Amikor don Juan egy kupac gallyal visszatért, megdicsérte őket
elővigyázatosságukért. Elmondta nekem, hogy azok négyen egy varázsló
tanítványai, és az ilyen erőtárgy-vadászat alkalmával mindig kört kell formálni
két ember körül, aki egymásnak támasztják a hátukat.

Egyikük megkérdezett, találtam-e már kristályt. Mondtam nekik, hogy don Juan még
sosem vitt el kristályt keresni.

Don Juan kiválasztott egy nagyobb szikla melletti helyet, és elkezdett tüzet
rakni. A fiatalok közül egyik sem segített neki, csak nagy figyelemmel nézték.
Amikor az összes ág égett már, don Juan leült, hátával a sziklának. A tűz jobbra
esett tőle.

A fiatalemberek láthatólag tudták, mi folyik, nekem viszont a leghalványabb
elképzelésem sem volt, mit kell tenni, ha az ember varázslótanoncokkal akad
össze.

Figyeltem őket. Szemben ültek don Juannal, tökéletes félkört alkotva. Ekkor
feltűnt, hogy don Juan közvetlen szemben ül velem, a fiatalemberek körül pedig
kettő a jobb, kettő a bal oldalamon.

Don Juan mesélni kezdte, hogy ,,nemtevést'' tanulni jöttem ide a lávahegyekbe, és
szövetséges szegődött a nyomunkba. Gondoltam, ez kezdetnek elég hatásos lesz, és
igazam is lett. A fiatalok nyomban testtartást váltottak, bal lábukat maguk alá
hajlították. Azt nem figyeltem, hogyan ültek addig, feltételeztem, ugyanúgy,
mint én, törökülésben. Lopva don Juanra pillantva rájöttem, hogy ő is bal lábát
maga alá hajlítva ül. Apának egy alig észrevehető mozdulatával ülőhelyzetemre
célzott, így feltűnés nélkül én is behajlítottam bal lábamat.

Don Juan egyszer már említette, hogy a varázsló akkor veszi fel ezt a tartást,
amikor bizonytalannak tűnnek a dolgok. Számomra mindenesetre mindig is iszonyú
fárasztó helyzet volt. Úgy éreztem, szörnyű kényelmetlenség lenne a beszéde
alatt így maradnom. Úgy tűnt, don Juan tökéletesen tisztában van a bajommal, és
tömören mondta el a fiatalembereknek, merrefelé találhatók kvarckristályok.
Megtalálásukhoz sajátos módszerrel kell őket otthonuk elhagyására csábítani.
Ezután a kristály már azonos az emberrel, és ereje értelmünkön túlra szárnyal.

Szerinte a kvarckristályok -- rendes esetben -- csoportokban találhatók, és az
már a megtalálón múlik, hogy kiválassza az öt leghosszabb és legszebb
kvarckitüremkedést, és ezeket kiszakítsa a természetük rendjéből. A megtaláló
dolga a kristályok vésése és csiszolása, hogy hegyesek legyenek és
illeszkedjenek a jobb kéz ujjainak méretéhez és formájához.

Aztán elárulta nekünk, hogy a kvarckristály fegyver, varázslásra használják,
általában ölés céljából hajítják előre, amikor is behatol az ellenség testébe,
és aztán visszatér a tulajdonos kezébe, mintha sohasem hagyta volna el azt.

Ezután a közönséges kristályt fegyverré alakító szellem kereséséről beszélt.
Szerinte legelőször is alkalmas helyet kell találni a szellem kicsalogatásához.
E helynek dombtetőn kell lennie, s megtalálásához tenyerünket a föld felé
fordítjuk, amíg kezünk pásztázó mozgásával egyfajta meleget nem észlelünk. Azon
a helyen rakjunk tüzet. Don Juan elmagyarázta, hogy a szövetségest odavonzzák a
lángok, s visszatérő zajokkal adja tudtul a jelenlétét. A szövetségest kereső
személynek ezeket a zajokat kell követnie, amíg csak a szövetséges fel nem fedi
magát, majd a földre kell gyűrnie és lebírnia őt. Ekkor vehetjük rá csupán, hogy
megérintse, s erővel ruházza fel a kristályokat.

Arra is figyelmeztetett, hogy másfajta erők is felbukkanhatnak ezekben a
lávahegyekben. E lények formája nem emlékeztet a szövetségesekére; semmi zajt
nem csinálnak, csak suhanó árnyakként tűnnek föl, és semmiféle erővel nem
szolgálnak.

Hozzátette, hogy a színpompás tollak vagy a szépen csiszolt kvarckristályok
felhívhatják magukra a szövetséges figyelmét, de végül is bármiféle tárgy
megfelel, mert nem a tárgyak, hanem az őket erővel ellátó lény megtalálása a
fontos.

-- Mi haszna a gyönyörűen csiszolt kristálynak, ha sosem találjuk meg a neki
erőt adó szellemet? -- kérdezte. -- Másrészt, ha nem találunk kristályt, de
megleljük a szellemet, akármit az útjába tehetünk, hogy megérintse. Akár az
élelmeteket is az útjába rakhatjátok, ha nem akad semmi jobb.

A fiatalemberek kuncogni kezdtek. A legmerészebb, aki velem is először állt
szóba, hangosan nevetett.

Don Juan feltűnően lazán ült törökülésben. A fiatalok is mind így ültek. Én is
igyekeztem feltűnés nélkül lazább testtartásba csusszanni, de bal térdemben
valami ideg csípődhetett be, vagy izom húzódhatott meg, így hát fel kellett
állnom, s egy-két percig helyben futnom.

Don Juan vicces megjegyzést tett. Azt mondta, hogy kijöttem a térdelés
gyakorlatából, mert már évek óta, amióta vele rohangászom, nem gyóntam.

Ettől nagyon felélénkültek a fiatalemberek. Fel-felnevettek. Volt, aki eltakarta
arcát, s idegesen kuncogott.

-- Na fiúk, mutatok én nektek valamit -- szólalt meg don Juan, mintha mi sem
történt volna, miután a fiatalok abbahagyták a nevetést.

Úgy sejtettem, végre előszed egy-két erő-tárgyat az iszákocskájából. Egy
pillanatig azt hittem, hogy a fiatalemberek köré gyűlnek, ugyanis hirtelen
egyszerre megmozdultak. Valamennyien kissé előrehajoltak, mintha felállnának, de
ezután mind behajtották bal lábukat, s visszatértek abba a titokzatos
testhelyzetbe, ami oly kemény megpróbáltatást jelentett az én térdemnek.

Minél kisebb feltűnéssel én is behajtottam bal lábamat, s rájöttem, ha nem ülök
rá a bal lábamra -- tehát, ha félig térdelő helyzetben maradok --, nem fáj
annyira a térdem.

Don Juan felállt, s nemsokára eltűnt a nagy szikla mögött. Biztosan tett a
tűzre, mielőtt felállt, talán amíg a lábamat hajtottam magam alá, mert ropogtak
az új fahasábok, s hosszú lángnyelvek csaptak ki. Igen drámai volt a hatás.
Kétszer akkorára nőttek a lángok. Don Juan váratlanul kilépett a szikla mögül,
és megállt ott, ahol az előbb ült. Egy pillanatra teljesen elképedtem. Furcsa
fekete kalapot vett föl, kétoldalt a fül felé kicsúcsosodót, kerek tetővel. Az
jutott eszembe, hogy tulajdonképpen kalózkalap. Hosszú, frakkszerű kabátját
egyetlen fényes nagy fémgomb tartotta össze, s egyik lába fából volt.

Nevettem magamban. Don Juan kalózjelmeze igencsak nevetséges volt. Kíváncsivá
tett, hol szerezhette be künn a sivatagban ezt a sokféle kelléket. Talán a
szikla mögött rejthette el. Magamban megjegyeztem, hogy már csak a fél szemét
kellene bekötnie, és egy papagájt a vállára vennie, hogy tökéletes
megtestesítője legyen a valódi kalóz képének.

Don Juan a csoport minden tagjára ránézett, lassan végigjártatva rajtuk szemét
balról jobbra. Majd fölöttünk nézett el, a sötétségbe bámult. Egy
szemvillanásnyit így maradt, majd visszament a szikla mögé, s eltűnt.

Nem figyeltem meg, hogyan jár. A falábú megjelenítéséhez térdben be kellett
hajlítania a lábát, így amikor megfordult, s a szikla felé indult, hátul látnom
kellett volna a behajtott lábát, de annyira bámulatba ejtett a színjátéka, hogy
elfelejtkeztem a részletek ellenőrzéséről.

Abban a pillanatban, amikor don Juan eltűnt a szikla mögött, elvesztették
erejüket a lángok. Azt hittem, remekül időzítette az egészet; ki kellett
számítania, mennyi időbe kerül, amíg elégnek a tűzre dobott ágak, s ehhez a
számításhoz igazította megjelenését és eltűnését.

A tűz erősségének hirtelen változása drámai hatással volt a csoportra: idegesség
gyűrűzött végig a fiatalembereken. Ahogyan a lángok egyre kisebbek lettek, ők
egyszerre visszatértek a töröküléshez.

Azt vártam, hogy don Juan hamarosan kilép a szikla mögül, s visszaül, de nem így
volt. Nem jött elő. Türelmetlenül vártam. A fiatalemberek közömbös arccal tovább
üldögéltek.

Nem voltam képes fölfogni, mi szándéka lehetett don Juannak ezzel a komédiával.
Hosszú várakozás után a jobbomon ülő fiatalemberhez fordultam, s halkan
megkérdeztem, érti-e, mit jelentenek a don Juan által viselt kellékek -- a fura
kalap, a hosszú frakk meg a faláb.

A fiatalember furcsán, üresen bámult rám. Zavartnak tűnt. Megismételtem a
kérdést, s a mellette ülő fiatalember is végighallgatta, figyelmesen nézve.

Teljes zavarodottsággal néztek egymásra. Azt mondtam, hogy szerintem a kalpag, a
faláb és a felöltő kalóz külsejét kölcsönözte don Juannak.

Ekkorra már mind a négyen közelebb gyűltek körém. Lágyan röhögcséltek, s
idegesen mozgolódtak. Úgy tűnt, nem találnak szavakat. A legmerészebbjük végül
is megszólalt. Szerinte don Juan nem is viselt kalapot, nem volt hosszú kabátja
sem, és egészen biztosan nem volt falába, viszont fekete kámzsát vagy csuklyát
húzott fejére, s földig érő csuhája is szénfekete volt, mint egy szerzetesé.

-- Nem is! -- szólalt föl az egyik fiatalember. -- Semmiféle kámzsája nem volt.

-- Szerintem sem -- visszhangozták a többiek.

Az először szóló fiatalember arcára teljes hitetlenkedés ült ki. Azt mondtam
nekik, hogy figyelmesen, nagy csendben meg kell vizsgálnunk, mi történt, mert
don Juan biztosan e célból hagyott most minket egyedül.

A tőlem legjobbra ülő fiatalember szerint don Juan rongyokat viselt. Szakadt
poncsója volt, vagy valamiféle indián kabátja, s rendkívül tépett szombréró volt
a fején. Egy kosár holmi volt nála, de nem tudta kivenni, mi lehet az. Szerinte
don Juan egyáltalán nem koldusként festett, hanem olyan emberként, aki most jött
vissza egy vég nélküli utazásról, furcsánál furcsább dolgokkal megrakodva.

A fiatalember, aki fekete kámzsában látta don Juant, azt mondta, hogy semmit sem
vitt a kezében, de hosszú és gondozatlan volt haja, mintha vadember lett volna,
aki most gyilkolta meg a szerzetest, s felöltötte ruháját, de nem tudta
elrejteni vadságát.

A baloldali fiatalember lágyan vihogva megjegyezte, milyen fura az egész. Azt
mondta, ő don Juant fontos embernek öltözve látta, mintha most szállt volna le a
lováról. Bőr lábszárvédője volt a lovagláshoz, nagy sarkantyúval, ostorával
pedig folyton a bal tenyerét ütögette, chihuahuai stílusú kalapjának kúpos
teteje volt, s övében két negyvenötös automata pisztoly. Azt mondta, don Juan a
tehetős ,,ranchero''{FOOTNOTE gazdálkodó földbirtokos ({EMPH a szerk.})}
megtestesítésének tűnt.

A bal szélen ülő fiatalember szégyenlősen kuncogott, s nem mondta el, mit
látott. Próbáltam buzdítani, de a többieket, úgy tűnt, nem érdekli a dolog. Úgy
tűnt, a fiatalember szégyenlős, és emiatt szűkszavú.

Már majdnem kialudt a tűz, mire don Juan kijött a nagy szikla mögül.

-- Engedjük a fiatalembereket a dolgukra! -- szólt hozzám. -- Búcsúzz el tőlük!

Nem is nézett rájuk. Lassan indult el, hogy időt adjon nekem a búcsúhoz.

A fiatalemberek egyenként átöleltek.

Nem volt már lángja a tűznek, de az izzó faszén ragyogása elég fényt adott. Don
Juan néhány méterre sötét árnynak tűnt, a fiatalok pedig egy kör szépen
meghúzott vonalában álló árnyképekre, sötét háttér előtt sorakozó szénfekete
szobrokra emlékeztettek.

Ez a pillanat a maga teljességében megragadott. Megborzongott a gerincem is.
Utolértem don Juant. Sürgősséget sugalló hangon szólt, nehogy visszanézzek a
fiatalemberekre, mert e pillanatban árnyékkört alkotnak.

Ekkor a hasam táján valami külső nyomást éreztem, mintha kézzel ragadtak volna
meg. Ösztönösen felsikoltottam. Don Juan suttogva magyarázta, hogy elég erő van
a tájban, és most könnyű lenne az {EMPH erőjárás}.

Órákig futottunk. Ötször elestem. Don Juan hangosan számolta, valahányszor
elvesztettem az egyensúlyomat. Végül megállt.

-- Ülj le, kuporodj a sziklához, s fedd be a hasadat a kezeddel -- suttogta a
fülembe.

{PARAGRAPH 1962. április 15. Vasárnap}

Mihelyt elég fény lett hajnalra, nekifogtunk a gyaloglásnak. Don Juan elvezetett
oda, ahol a kocsit hagytam. Éhes voltam, de különben felfrissültem, és
kipihentem magamat.

Sós kekszet ettünk, hozzá palackozott ásványvizet ittunk, ami a kocsiban maradt.
Égtem a vágytól, hogy kérdéseket tehessek föl don Juannak, de ajkához emelte
ujját.

Késő délutánra már a határ menti városkában jártunk, ahol el akart válni tőlem.
Beültünk egy vendéglőbe ebédelni. Üres volt az egész helyiség, a forgalmas
főutcára néző ablaknál ültünk, s ételt rendeltünk.

Don Juan lazának tűnt, szeme pajkos fénnyel csillogott. Felbátorodtam, s azonnal
faggatni kezdtem: főleg a jelmezekről akartam tudni.

-- Mutattam nektek egy kicsit a {EMPH nemtevésemből} -- mondta, s szeme izzani
látszott.

-- De senki sem ugyanazt a jelmezt látta! Ezt hogy csináltad?

-- Egyszerű -- válaszolta. -- Ezek is csak jelmezek voltak, ahogyan bizonyos
értelemben minden, amit teszünk, puszta jelmez. Minden, mint már mondtam neked,
a {EMPH tevéstől} függ. A bölcs mindenki más {EMPH tevéséhez} illeszkedhet, és
akkor mindenféle különös dolgot művelhet. Igazából nem is furák ezek. Csak
azoknak furák, akik a {EMPH tevés} csapdájában élnek. Mivel sem te, sem a négy
fiatalember nem vagytok még tudatában a {EMPH nemtevésnek}, könnyű volt titeket
megtéveszteni.

-- De hogyan tévesztettél meg minket?

-- Számodra értelmetlenül hangozna. Lehetetlen felfognod.

-- Tégy próbára, don Juan!

-- Úgy mondhatnám, mindannyian egy kis erőgyűrűvel születünk. Ezt a kis kört
szinte azonnal használatba vesszük. Így születésünktől fogva mindannyian le
vagyunk láncolva, s erőkövünk illeszkedik mindenki máséhoz. Más szóval
erőkörünket a világ {EMPH tevéséhez} láncoljuk, hogy a világot világgá tegyük.

-- Mondj egy példát, kérlek!

-- Például a mi erőkörünk, a tiéd meg az enyém most ennek a helyiségnek a {EMPH
tevéséhez} kapcsolódik. Erőkörünk ebben a pillanatban a létbe pörgeti ezt a
helyiséget.

-- Várjunk csak! -- mondtam. -- Ez a helyiség itt magától létezik! Nem én hozom
létre. Semmi közöm hozzá.

Don Juant szemmel láthatólag nem zavarta erélyes tiltakozásom. Nyugodtan
állította továbbra is, hogy ezt a helyiséget mindannyiunk erőgyűrűjének nyomása
hozza létre, és tartja fenn.

-- Tudod -- folytatta --, mindannyian ismerjük a helyiségek {EMPH tevését}, mert
így vagy úgy, de életünk jelentős részét helyiségekben töltöttük el. A bölcs
viszont egy másik erőkört is kifejleszt. Ezt a {EMPH nemtevés} körének nevezném,
mert a {EMPH nemtevéshez} kötődik. Ezzel a gyűrűvel tehát másik világot
pörgethet elő.

Fiatal pincérlány hozta az ételünket, szemmel láthatólag kissé gyanakodott. Don
Juan azt suttogta, fizessek, hogy lássa, van elég pénzem.

-- Meg tudom érteni, ha nem bízik benned -- mondta, s kitört belőle a nevetés.
-- Borzalmasan festesz.

Kifizettem a számlát, borravalót is adtam, s amikor a pincérnő elment, don
Juanra néztem, hogy beszélgetésünk fonalát visszaidézzem. A segítségemre
sietett.

-- Az a bajod, hogy még nem fejlesztetted ki a másik erőkörödet, s a tested még
nem ismeri a {EMPH nemtevést} -- jelentette ki.

Nem jutott el hozzám, amit mondott, mert sokkal prózaibb kérdés körül forogtak
gondolataim: csupán azt akartam tudni, vajon tényleg felöltötte-e a kalózruhát?

Nem válaszolt, csupán fergetegesen hahotázott. Könyörögtem neki, hogy magyarázza
meg.

-- De hát épp most magyaráztam el! -- vágott vissza.

-- Azt akarod mondani, hogy nem is öltöttél fel semmiféle jelmezt?

-- Nem, csupán az erőgyűrűmet hozzákapcsoltam a {EMPH tevésedhez --} mondta. --
A többi tőled függött, meg a többiektől.

-- Ez hihetetlen! -- kiáltottam fel.

-- Mindnyájunkat megtanítottak arra, hogy egyetértsünk a {EMPH tevésben} --
szólt lágyan. -- Fogalmad sincs, micsoda ereje van annak a megegyezésnek. De
szerencsére a {EMPH nemtevés} legalább olyan csodálatos és erőteljes.

Visszafojthatatlan lüktetés tört a hasamra. Áthidalhatatlan szakadék tátongott
első kézből átélt tapasztalatom és don Juan magyarázata között. A bizalmatlanság
és a kétely közepette végső mentsváramként ugyanahhoz a kérdéshez jutottam
vissza, amelyhez már annyiszor: mi van, ha don Juan és a fiatalemberek cinkosok
voltak, és az egészet együtt találták ki?

Másra tereltem a szót, s a négy tanítványról érdeklődtem.

-- Azt mondtad, ők árnyak?

-- Azt.

-- Szövetségesek voltak?

-- Nem. Egy ismerősöm tanítványai.

-- Miért nevezted árnyaknak őket?

-- Mert abban a pillanatban megérintette őket a {EMPH nemtevés} ereje, s mivel
nem olyan ostobák, mint te, átváltottak valamibe, ami más, mint amit te ismersz.
Ezért nem akartam, hogy visszanézz rájuk. Csak ártott volna neked.

Nem volt több kérdésem. Már éhes sem voltam. Don Juan jó étvággyal falatozott, s
úgy tűnt, kitűnő hangulatban van. Elhagyottnak éreztem magam. Váratlanul
leküzdhetetlen fáradtság tört rám. Rájöttem, hogy don Juan útja túl göröngyös
nekem. Megjegyeztem, talán nem vagyok alkalmas a varázslóságra.

-- Talán segít, ha ismét találkozol Mescalitóval -- mondta.

Biztosítottam afelől, hogy semmi sem állt olyan távol tőlem; nem is gondolnék
még a lehetőségére sem.

-- Nagyon durva dolgoknak kell még veled történnie, hogy tested hasznot
húzhasson abból, amit tanultál -- jelentette ki.

Megkíséreltem azzal érvelni, hogy mivel nem vagyok indián, esetleg nem vagyok
igazán alkalmas a varázsló különös életére.

-- Talán, ha minden kötöttségemtől megszabadulhatnék, egy kicsit jobban
beillenék a világodba -- mondtam. -- Vagy, ha kiköltöznék hozzád a vadonba, és
ott laknék. A dolgok mostani állása szerint mindkét világban fél lábbal állok,
és így mindkettőben használhatatlan vagyok.

Hosszan meredt rám.

-- Ott a te világod -- mondta, s a forgalmas utcára mutatott az ablakon kívül.
-- Te annak a világnak az embere vagy. És ott kinn, abban a világban van a
vadászterületed is. A világunk {EMPH tevésétől} sehogy sem szabadulhatunk meg,
így hát a harcos vadászterületévé változtatja a világát. Vadászként tudja: azért
van a világ, hogy használjuk. És minden cseppjét fel is használja. A harcos,
miképpen a kalóz, aggály nélkül megszerzi, amit csak akar, s fel is használja,
csakhogy ő azt sem bánja, s nem találja sértőnek, amikor őt is megszerzik és
felhasználják.

{CHAPTER TIZENHETEDIK FEJEZET :: A méltó ellenfél}

{PARAGRAPH 1962. december 11. Kedd}

A csapdáim tökéletesek voltak, a helyszín megfelelő; nyulakat láttam, mókusokat
és más rágcsálókat, foglyot és sok más madárfélét, mégsem fogtam semmit sem
egész nap.

Don Juan már korán reggel mondta nekem, amikor a házából elindultunk, hogy aznap
,,az erő ajándékára'' kell várnom -- ami a csapdámba tévedő különleges állat lesz,
s húsát az ,,erő ételeként'' megszáríthatom.

Don Juan töprengő hangulatban volt. Semmit sem javasolt, semmire nem mondott
semmit. A nap vége felé aztán állást foglalt.

-- Valaki zavarja a vadászatodat -- mondta.

-- Ki lehet az? -- kérdeztem meglepődve.

Rám nézett, elmosolyodott, s hitetlenkedve csóválta a fejét.

-- Úgy csinálsz, mintha nem tudnád, kiről van szó -- mondta. -- Holott egész nap
tudtad.

Tiltakozni akartam, de céltalannak láttam. Bizonyára azt fogja mondani, {EMPH la
Catalina}, s ha erre a fajta tudásra gondolt, akkor igaza volt, tudtam, ki az.

-- Vagy most hazamegyünk -- folytatta --, vagy megvárjuk, amíg besötétedik, s
kihasználjuk az alkonyt, hogy elkapjuk.

Úgy tűnt, az én döntésemre vár. Én menni akartam. Elkezdtem összegyűjteni a
spárgámat, de mielőtt kívánságomnak hangot adhattam volna, egyenes paranccsal
megállított.

-- Ülj le! -- mondta. -- Egyszerűbb és józanabb lenne most elmenni, de különös
ez az eset, szerintem maradjunk. Az egész mutatvány a te kedvedért van.

-- Mire gondolsz?

-- Valaki éppen téged zavar, ettől az egész a te ügyed. Én is tudom, ki az, és
te is tudod.

-- Ettől megijedek!

-- Nem tőlem -- mondta nevetve. -- Attól a leselkedő nőtől ijedsz meg!

Várt egy kicsit, mintha látni akarná, milyen hatással voltak rám szavai. Nem
tudtam titkolni, elfogott a rettegés.

Több, mint egy hónappal azelőtt már volt egyszer egy rettenetes mérkőzésem a
{EMPH la Catalinának} nevezett varázslónővel. Életemet kockáztatva
szembeszálltam vele, mert don Juan meggyőzött, hogy az ő életét fenyegeti ez a
nő, s egyedül nem képes visszaverni támadásait. Miután kapcsolatba kerültem
{EMPH la Catalinával}, don Juan felfedte, hogy valójában sohasem fenyegette őt
veszély a nő felől, s az egész csel volt csupán: nem rosszhiszemű csíny, hanem
csapda, amellyel hálóba akart ejteni.

Rettentően feldühödtem, mert a módszerét erkölcsileg annyira elítélhetőnek
találtam.

Dühkitörésem hallatán don Juan mexikói dalokat kezdett énekelni. Népszerű
énekeseket utánzott, s előadása oly komikus volt, hogy gyermeki nevetésben
törtem ki. Órákig elszórakoztatott. Nem is sejtettem, hogy bugyuta dalok ilyen
tárházával rendelkezik.

-- Elárulok neked valamit -- szólt végül akkor. -- Ha sohasem ejtene minket át
senki, sohasem tanulnánk. Ugyanez történt velem is, és bárkivel megtörténhet. A
jótevő művészete az, hogy a szakadék szélére juttasson minket. A jótevő csak az
utat mutathatja meg, és csellel élhet. Én már előzőleg is becsaptalak. Ugye
emlékszel, amikor visszaszereztem vadászszellemedet? Te magad mondtad, hogy a
vadászattól elfelejted a növényeket. Sok mindenre hajlandó voltál, hogy vadász
lehess, olyasmire is, amire a növények megismerése nem vehetett volna rá. Most
sokkal többet kell tenned, hogy életben maradj!

Rám meredt, s valóságos nevetőroham fogta el.

-- Ez teljes őrültség -- mondtam én. -- Értelmes lények vagyunk, nem?

-- Te vagy értelmes -- mondta erre ő. -- Én nem.

-- Dehogyisnem! -- kötöttem az ebet a karóhoz. -- Te vagy az egyik
legracionálisabb ember, akit valaha is láttam.

-- Jól van! -- kiáltott fel. -- Ne vitatkozzunk. Értelmes vagyok. És akkor?

Az volt gondolatmenetem fő iránya, hogy két értelmes lénynek vajon miért van
szüksége ilyen bolond módjára eljárni, ahogyan mi bántunk azzal a boszorkánnyal.

-- Te racionális vagy, ugye? -- mondta ádázul. -- Ez azt jelenti, hogy a hited
szerint jó sokat tudsz a világról. De vajon igaz-e ez? Tényleg ismered a
világot? Csak azt láttad eddig, amit az emberek tesznek. Tapasztalataid arra
korlátozódnak, amit ők csináltak veled vagy másokkal. Semmit sem tudsz erről a
titokzatos, ismeretlen világról.

Jelezte, hogy kövessem a kocsihoz, s elmentünk egy közeli mexikói városkába.

Nem is kérdeztem, mire készülünk. Egy vendéglő mellett leparkoltatott, majd
tovább mentünk, körbejártuk a buszvégállomást és a kis boltot. Don Juan a jobb
oldalamon ment, s vezetett. Váratlanul ráébredtem, hogy valaki más is jön velünk
-- a bal oldalamon --, de mielőtt időm lett volna odafordulni és megnézni, don
Juan gyors és hirtelen mozdulatot tett: előrehajolt, mintha valamit fel akarna
szedni a földről, majd mikor kis híján belé botlottam, a hónaljamnál
megragadott. Odavonszolt a kocsihoz, közben végig nem engedte el a karomat, még
az ajtó kinyitásához sem. Nehezen tudtam a kulccsal beletalálni a zárba. Don
Juan gyengéden betaszított a kocsiba, majd maga is beült.

-- Vezess lassan, és állj meg a bolt előtt! -- mondta.

Amikor megálltam, don Juan feje mozdulatával jelzett, hová nézzek. {EMPH La
Catalina} ott állt, ahol az előbb don Juan megragadott. Ösztönösen
összerándultam. A nő egy-két lépést tett a kocsi felé, s ott állt dacosan.
Figyelmesen végignéztem, s levontam a következtetést, hogy szép nő. Sötét bőre
volt, s kissé molettnek tűnt, de erősnek és izmosnak is. Kerek, magas
pofacsontú, teli arca volt, és két hosszú, szénfekete varkocsa. Fiatalsága volt
a legmeglepőbb rajta. Legfeljebb harmincegynéhány évesnek tűnt.

-- Hadd jöjjön közelebb, ha akar -- suttogta don Juan.

Három-négy lépést tett az autórm felé, s körülbelül három méterre megállt.
Egymásra néztünk. Abban a pillanatban úgy éreztem, semmi sem fenyegető benne.
Mosolyogva integettem neki. Kuncogott, mint egy szégyenlős fiatal lány, és
eltakarta száját. Valahol örültem. Don Juan felé fordultam, valamit mondani
akartam {EMPH la Catalina} megjelenéséről és viselkedéséről, de ő kis híján
halálra ijesztett a rikoltásával.

-- Az istenit! Nehogy hátat fordíts ennek a nőnek! -- kiáltott rám.

Gyorsan visszafordultam, hogy lássam {EMPH la Catalinát}. Ő még egy-két lépést
tett a kocsi felé, s már alig másfél méterre volt az ajtótól. Mosolygott; a
fogai nagyok, fehérek, és nagyon tiszták voltak. Volt valami kísérteties viszont
a mosolyában. Nem volt barátságos; magába zárkózott vigyorában csak a szája
mosolygott. A szeme fekete volt, hideg, s mereven bámult felém.

Egész testem megborzongott. Don Juan ritmusos göcögéssel nevetni kezdett; egy
perc várakozás után a nő lassan visszahúzódott, majd beleveszett a tömegbe.

Elhajtottunk, s don Juan azt fejtegette, ha nem rakom rendbe az életemet, s nem
okulok, {EMPH la Catalina} úgy eltapos, mint egy védtelen férget.

-- Ő a méltó ellenfél, akit találtam neked -- mondta. -- Erről meséltem.

Don Juan azt mondta, jelre kell várnunk, mielőtt kitaláljuk, mit tegyünk a
vadászatomat zavaró nővel.

-- Ha varjat látunk vagy hallunk, biztosan tudjuk, hogy várhatunk, s azt is
tudjuk majd, hol várjunk -- tette hozzá.

Lassan, teljes kört megtéve megfordult, végigfürkészte a környezetet.

-- Nem itt kell várnunk -- mondta suttogva.

Elkezdtünk kelet felé gyalogolni. Már eléggé sötét volt. Váratlanul két varjú
repült ki néhány magas bokor mögül, és eltűntek egy domb mögött. Don Juan azt
mondta, arra a dombra megyünk.

Ahogy megérkeztünk, körbejárta, s kiválasztott egy, a domb lábánál délkeletre
néző helyet. Úgy másfél-kétméteres sugarú körben eltakarította a száraz ágakat,
leveleket és más törmeléket a helyünk körül. Megkíséreltem segíteni neki, de
erőteljes kézmozdulattal visszautasított. Ajkára helyezett ujjával csendre
intett. Amikor végzett, a kör közepére húzott, dél felé fordított úgy, hogy a
dombbal ellenkező irányba nézzek, s fülembe súgta, hogy utánozzam a mozdulatait.
Egyfajta táncba kezdett. A jobb lábával ütemesen tappogott a földön; hét egyenlő
dobbantást választott el egymástól három gyors leütés.

Megpróbáltam a ritmusához alkalmazkodni, s egy-két ügyetlen kísérlet után
nagyjából képes lettem ugyanígy dobolni.

-- Mire jó ez? -- suttogtam a fülébe.

Suttogva válaszolta, ha nyúl módjára trappolok előbb-utóbb a leselkedőt
idecsábítja a zaj.

Mihelyt eltanultam a ritmust, don Juan abbahagyta a mozgást, de engem a keze
ütemével tovább vezetett.

Időről időre figyelmesen, kissé jobbra hajtott fejjel körbehallgatódzott, úgy
tűnt, mintha a bozótos neszeit kémlelné. Egy ponton intett, hogy hagyjam abba, s
ő figyelő helyzetbe merevedett, mintha bármikor kész lenne felugrani, és rávetni
magát valami ismeretlen, láthatatlan támadóra.

Azután intett, hogy folytassam a tappogást, majd egy idő múlva megint
megállított. Valahányszor abbahagytam, teste minden porcikája szinte pattanásig
feszülve figyelt.

Váratlanul az oldalamhoz ugrott, s fülembe súgta, hogy az alkony erejének
teljében van.

Körülnéztem. Sötét tömeg volt a bozótos, a dombok, a sziklák úgyszintén.
Sötétkék volt az ég, s már nem láttam a fellegeket. Az egész világ sötét
körvonalak egyforma tömegének tűnt, aminek semmiféle látható határa nem volt.

Egy állat kísérteties, távoli kiáltását hallottam, prérifarkas lehetett, vagy
valami éjszakai madár. Olyan hirtelen történt, hogy alig figyeltem föl rá. Don
Juan teste azonban megrándult. Éreztem mellettem, hogy megrezzen.

-- Ez az -- suttogta. -- Dobolj megint, s készülj fel, mert itt van!

Vadul dobolni kezdtem a lábammal, de don Juan az enyémre helyezte az övét, s
eszeveszetten integetett, hogy ütemesen csináljam.

-- Nehogy elijeszd! -- suttogta a fülembe. -- Nyugodj meg, s ne veszítsd el a
fejedet!

Újra jelezte a dobolásom ütemét, s miután másodszorra leállított, ugyanazt a
kiáltást hallottam megint. Most úgy tűnt, a domb fölött átrepülő madár kiáltása
ez.

Don Juan még egy sorozatot csináltatott velem, s éppen, amikor abbahagytam,
furcsa zörgő hangra lettem figyelmes a bal oldalamon. Olyan volt, amilyet egy
súlyos állat kelt az aljnövényzetben. Átfutott az agyamon a medve gondolata, de
rájöttem, hogy a sivatagban nincsenek is medvék. Don Juan karjába kapaszkodtam,
ő rám mosolygott, és ujját ajkához emelve csendre intett. Bal felé a sötétségbe
bámultam, de jelzett, hogy ne. Többször is egyenesen a fejem fölé mutatott, majd
lassan, csendben körbefordított, míg csak a domb sötét tömege felé nem néztem.
Don Juan ott ujjával egy bizonyos pontra mutatott. Oda szegeztem a tekintetemet,
s váratlanul, mint valami rémálomban, sötét árny ugrott felém. Felsikoltottam, s
hátraestem a földre. Egy pillanatig a sötét körvonal kirajzolódott a sötétkék ég
ellenében, majd átrepült a levegőn és mögöttünk ért földet a bokrok között.
Hallottam, amint valamint nehéz test ropogva a bokrokba fúródik, majd furcsa
kiáltás hangzott.

Don Juan felsegített, s a sötétben elvezetett oda, ahová a csapdáimat helyeztem.
Összegyűjtette és szétszedette velem a csapdákat, s darabjaikat minden irányban
szétszórta. Mindezt anélkül tette, hogy egy árva szót is szót volna. Útban
hazafelé egyáltalán nem beszéltünk.

-- Hát, mit mondjak neked? -- kérdezte don Juan, miután ismételten arra
buzdítottam, hogy magyarázza meg a néhány órával azelőtt megfigyelt eseményeket.

-- Mi volt ez? -- kérdeztem.

-- Tudod jól, hogy ki volt ez -- mondta. -- Ne hígítsd fel azzal, hogy ,,mi volt
ez''! A fontos az, hogy ki volt!

Kidolgoztam egy számomra megfelelőnek látszó magyarázatot. A látott alak úgy
festett, mint egy papírsárkány, amelyet valaki a szemközti domboldalról
eresztett le, míg egy másik ember mögöttem a földre húzta -- így láthattam a
levegőben tizenöt-húsz métert suhanó sötét körvonalú tárgyat.

Figyelmesen végighallgatta magyarázatomat, majd addig nevetett, míg könnyek nem
csorogtak a szeméből.

-- Ne kerülgesd a forró kását! -- mondta. -- Nem nő volt?

Be kellett vallanom, hogy amikor leesés közben felpillantottam, hosszú szoknyás
nő sötét körvonalait láttam, amint nagyon lassan átszökken fölöttem; majd úgy
tűnt, valami megrántotta, gyorsan átröppent fölöttem, s a bokrokba vágódott.
Valójában ez a mozzanat adta nekem az egész sárkány-ötletet.

Don Juan nem volt hajlandó tovább tárgyalni az esetet. Másnap elment valami
titokzatos ügyet intézni, én pedig meglátogattam egy másik faluban lakó jaki
barátaimat.

{PARAGRAPH 1962. december 12. Szerda}

Mihelyt megérkeztem a jaki indián községbe, a mexikói boltos elmondta, hogy
Ciudad Obregón városában lemezjátszót vett bérbe húsz lemezzel a ,,fiestához'',
amelyet a guadalupei Szűz Mária tiszteletére tervezett aznap este. Már
mindenkinek elmondta, hogy Julio, a vándorló ügynök segítségével mindent
elrendezett, aki havonta kétszer jött a jakik falujába a részleteket beszedni a
néhány indiánnak sikerrel eladott olcsó ruhák után.

Julio kora délután áthozta a lemezjátszót, s a bolt villamosságot adó
áramfejlesztőjére kötötte. Miután kipróbálta, a legerősebbre tekerte a hangerőt,
figyelmeztette a boltost, hogy ne nyúljon a gombokhoz, s elkezdte átlapozni a
húsz lemezt.

-- Pontosan tudom, hány karcolás van mindegyiken -- mondta a boltosnak.

-- A lányomnak mondjad! -- felelte a boltos.

-- Te felelsz érte, nem a lányod.

-- Akkor is, ő teszi fel majd a lemezeket.

Julio erősködött, hogy nem fontos, ki is teszi föl a lemezeket, ha a boltos
hajlandó minden megkárosodott lemezért fizetni. A boltos vitatkozni kezdett
Julióval. Julio elvörösödött. Időnként a bolt előtt összegyűlt nagy csoport jaki
indiánhoz fordult, s kézmozdulatokkal, fintorokkal jelezte kétségbeesését és
elégedetlenségét. Utolsó menedékül készpénzletétet követelt. Ettől újabb vitába
kezdtek arról, mikor minősíthető károsodottnak a lemez. Julio tekintéllyel
kijelentette, hogy minden tönkretett lemeznek a teljes árát kell kifizetnie,
mintha új lenne. A boltos még mérgesebb lett, s elkezdte kihuzigálni a
hosszabbítóit. Úgy tűnt, ki akarja kapcsolni a lemezjátszót, s a mulatságot is
lemondja. A bolt előtt összegyűlt vevőinek világosan kijelentette, mindent
megpróbált, de Julióval nem boldogul. Egy pillanatig úgy tűnt, hogy az
ünnepségnek vége szakad, még mielőtt elkezdődött volna.

Blas, az öreg indián, akinek házában megszálltam, hangosan lekicsinylő
megjegyzéseket tett a jakik szomorú sorsáról, akik még a legnagyobbra becsült
vallási ünnepüket, a guadalupei Szűz Mária napját sem tudják megülni.

Be akartam avatkozni a segítségükre, de Blas leállított. Azt mondta, ha én
fizetném ki a letétet, maga a boltos zúzná össze a lemezeket.

-- Ő mindenkinél rosszabb -- jelentette ki. -- Hadd fizesse csak ki a letétet! A
mi vérünket szívja, miért ne fizessen?

Hosszú vita után -- melynek során a jelenlevők közül furcsa módon mindenki Julio
pártjára állt, végre olyan megegyezési alapra talált a boltos, ami Juliónak is
megfelelt. Nem fizetett letétet, de elfogadta, hogy felelős a lemezekért és a
készülékért.

Hosszú porcsíkot hagyott maga után Julio motorbiciklije, ahogyan a helység
eldugottabb házaihoz igyekezett. Blas szerint az ügyfeleihez akart eljutni, még
mielőtt azok a boltba jönnek, hogy ne költsék el az összes pénzüket piára.
Amikor ezt mondta, egy csapat indián lépett elő a bolt mögül. Blas rájuk nézett,
és a többiekkel együtt nevetni kezdett. Elmondta, hogy ezek Julio ügyfelei, és a
bolt mögött rejtőzködve várták a távozását.

Korán kezdődött a mulatság. A boltos lánya feltett egy lemezt, és rátette a tűt:
rettenetes hangos sercegés és magas nyiszorgás után rázendített a trombita és
néhány gitár.

A mulatság abból állt, hogy teljes hangerővel játszották a lemezeket. Négy
fiatal mexikói táncolt a boltos két lányával és három másik a mexikói nővel. A
jakik nem táncoltak, de látható élvezettel figyelték a táncosok minden
mozdulatát. Úgy tűnt, jól szórakoznak azzal, hogy csak nézik a táncot, és isszák
az olcsó tequilát.

Minden ismerősömet egyenként meghívtam egy italra. El akartam kerülni, hogy
bárki is megsértődjön. Ide-oda jártam az indiánok tömegében, beszélgettem.
Egészen addig bevált ez a viselkedésminta, amíg rá nem jöttek, hogy én nem
iszom. Ez mindenkiben nagy visszatetszést váltott ki, mintha közösen felfedezték
volna, hogy nem is tartozom közéjük. Mogorvák lettek az indiánok, és sandán
pislogtak felém.

Az indiánokhoz hasonló mértékben berúgott mexikóiak pedig ugyanekkor rájöttek,
hogy nem is táncoltam; ez aztán még jobban feldühítette őket, viselkedésük
támadóvá vált. Egyikük erőszakkal karon ragadott, s a lemezjátszóhoz ráncigált;
egy másik egy teljes csésze tequilát nyomott a kezembe, s azt akarta, hogy egy
hajtásra nyeljem le, így bizonyítva, hogy ,,macho'' vagyok.

Próbáltam kibújni, s bugyután nevetgéltem, mintha élvezném a helyzetet. Azt
mondtam, először inkább táncolnék, utána innék. Egy fiatalember hangosan
bekiabált egy dalcímet. A lemezjátszót kezelő lány elkezdte átkutatni a lemezek
sorát. Úgy tűnt, kissé be van csípve, noha a nők közül nyíltan senki sem ivott,
s alig tudta a lemezt a lemezjátszóra illeszteni. Egy fiatalember szerint a lány
kezében levő lemez nem is tviszt volt; a lány tovább kutatott a megfelelő lemez
után, mindenki köré gyűlt, s otthagytak. Így volt időm kisurranni a bolt mögé,
el szem elől, a bevilágított területről.

Vagy harminc méterre álltam a sötét bokrok között, azon töprengve, mitévő
legyek. Fáradt voltam. Úgy éreztem, itt az ideje visszamenni a kocsimhoz és
hazamenni. Elindultam Blas háza felé, ahol a kocsimat hagytam. Arra számítottam,
ha lassan vezetek, senkinek sem tűnik fel az eltűnésem.

A lemezjátszó-felelősök nyilván még mindig azt a bizonyos lemezt keresték -- még
csupán a hangszóró magas háttérzaját hallottam --, és akkor egyszer csak
berobbant a tviszt. Hangosan felnevettem, mert eszembe jutott, biztos
visszapillantottak oda, ahol az előbb álltam, s felfedezték, hogy felszívódtam.

Egy-két ember sötét körvonalait láttam, ahogyan az ellenkező irányba, a bolt
felé mentek. Elmentünk egymás mellett, s odamormogták: Buenas noches!{FOOTNOTE
,,Jó estét!'' ill. ,,Jó éjszakát!'' spanyolul ({EMPH a törd.})} Megismertem őket, s
beszéltem velük egy pár szót. Azt mondtam, remek volt a mulatság.

Mielőtt az úton az éles kanyarhoz értem volna, még két emberrel találkoztam,
akiket nem ismertem fel, de azért köszöntem nekik. A lemezjátszó fülrepesztő
hangja majdnem olyan erős volt itt kint az úton, mint a bolt előtt. Sötét,
csillagtalan volt az éj, de a bolt felől áradó fényében elég jól fel tudtam
mérni szememmel környezetemet. Közel voltam Blas házához, így felgyorsítottam.
Egyszer csak tőlem balra egy ember sötét körvonalai tűntek fel; az útkanyarnál
üldögélt vagy guggolt. Egy pillanatra azt hittem, valaki a mulatságból, aki még
előttem elment. Úgy látszott, az ember ott ürít az út mentén. Ez különös volt.
Az itteniek többnyire a sűrű bozótba mentek, ha testi szükségleteiket ki kellett
elégíteniük. Az jutott eszembe, hogy az illető biztos részeg.

A kanyarhoz érve ,,Buenas noches!''-szel köszöntöttem. Rekedtes, kísérteties,
állati üvöltéssel válaszolt. Szó szerint égnek állt a hajam. Egy pillanatra
lebénultam. Majd sebesen menni kezd tem. Gyorsan visszapillantottam. Láttam,
hogy a sötét alak lassan feláll: nő volt. Előre görnyedt, kissé meghajolva; e
helyzetben ment egy pár métert, majd ugrálni kezdett. Futásnak eredtem, míg a nő
madár módjára ugrált mellettem, sebességét az enyémhez igazítva. Mire Blas
házához értem, már elém is vágott, s kis híján hozzám ért.

Átugrottam a ház előtti száraz árkot, s valósággal átzúgtam a gyönge ajtón.

Blas már otthon volt, s beszámolóm nem aggasztotta.

-- Jól megtréfáltak! -- nyugtatott. -- Az indiánok szeretik megtréfálni az
idegeneket.

Olyannyira idegesített ez az élmény, hogy másnap reggel egyenesen don Juanhoz
mentem, ahelyett, hogy útnak indultam volna hazafelé, ahogyan terveztem.

Don Juan késő délután jött meg. Mielőtt szóhoz juthatott volna, gyorsan
elhadartam az egész történetet, azzal együtt, amit Blas mondott. Don Juan
elkomorodott. Talán csak a képzeletem játszott velem, de úgy tűnt, aggódik.

-- Ne adj sok hitelt annak, amit ez a Blas beszél -- mondta komoly hangon. --
Fogalma sincs a varázslók közötti küzdelmekről. Tudhattad volna, hogy komoly a
helyzet, mihelyt feltűnt, hogy balra esik a sötét alak. Futnod sem lett volna
szabad.

-- Hát mit kellett volna tennem? Csak úgy ott állnom?

-- Eltaláltad. Amikor a harcos ellenfelével találkozik, s ez az ellenfél nem
közönséges emberi lény, akkor ki kell állnia. Ez az egyetlen, ami
sebezhetetlenné teheti.

-- Miről beszélsz, don Juan?

-- Azt magyarázom, hogy már harmadszor találkoztál a méltó ellenfeleddel. Követ
téged, csak pillanatnyi gyengeségedre les. Ez alkalommal kis híján zsákmányául
estél.

Félelem fogott el, s megvádoltam, hogy szükségtelenül tesz ki veszélyeknek, és
kegyetlen játékot játszik velem.

-- Akkor lett volna ez kegyetlen, ha közönséges emberrel történik -- mondta. --
Abban a pillanatban, amikor harcosként kezdünk élni, megszűnünk átlagosnak
lenni. Különben pedig nem játékból, ugratásból, vagy bosszantásból találtam
neked méltó ellenfelet. A méltó ellenfél tovább sarkallja az embert; olyan
ellenfél esetén pedig, mint {EMPH la Catalina}, mindent be kell vetned, amit
csak tanultál tőlem. Nincs más választásod.

Egy ideig csendben maradtunk. Szavai óriási nyugtalanságot váltottak ki belőlem.

Ekkor arra utasított, hogy minél pontosabban utánozzam a ,,Buenas noches!''
köszöntésemre felelő üvöltést.

Megkíséreltem hűen visszaadni a hangot, de csak fura vonítás tört elő belőlem,
amelytől magam is megijedtem. Don Juan viccesnek találhatta az előadásomat,
szinte visszafoghatatlan nevetés tört ki rajta.

Ezután megkért, hogy meséljem el az egész eseménysort, beleértve, hogy mennyit
futottam, milyen távolságra volt a nő, amikor először találkoztunk, mennyire
volt tőlem, amikor a házhoz értem, és hol kezdett ugrálni.

-- Egy kövér indián nő sem tudna így ugrálni -- mondta, miután valamennyi
változót mérlegelte. -- Még futni sem tudnának ennyit. Engem is megugráltatott.
Nem tudtam egyszerre egy méter húsznál többet ugrani, pedig, ha érzékelésem
helyes volt, a nő legalább három métert tett meg minden egyes szökkenéssel.

-- Persze tudod, hogy mostantól résen kell lenned -- szólt komolyan. -- Akkor
próbálja majd a bal válladat megveregetni, amikor egy pillanatig figyelmetlen és
gyenge vagy.

-- Mit tegyek? -- kérdeztem.

-- Panaszkodni értelmetlen -- oktatott tovább. -- Mostantól az számít, milyen az
életed irányítása.

Képtelen voltam figyelni rá. Gépiesen jegyeztem tovább. Hosszú csend után
megkérdezte, nem fáj-e a fülem mögött vagy a nyakszirtem táján. Nemmel feleltem,
mire azt mondta, ha e két terület egyikén kellemetlen érzéseket tapasztalnék,
azt jelentené, hogy ügyetlen voltam és {EMPH la Catalina} megsebzett.

-- Mindent ügyetlenül csináltál aznap este -- mondta. -- Először is elmentél
időt pazarolni a mulatságra, mintha létezne elpocsékolni való idő. Ettől
elgyengültél.

-- Szerinted nem volna szabad mulatságokra járnom?

-- Nem arról van szó. Akárhova mehetsz, de ha elmész, teljes felelősséget kell
vállalnod a tettedért. A harcos átgondoltan éli az életét. Csak akkor megy el
egy ilyen találkozóra vagy mulatságra, ha a terve azt követeli meg. Tehát
teljesen ura marad a helyzetnek, s mindent megtesz, amit szükségesnek ítél.

Mereven nézett, mosolyogva, majd eltakarva arcát csendben göcögött.

-- Rettenetes kutyaszorítóban vagy -- jelentette ki. -- Nyomodban van az
ellenfeled, s életedben először nem engedheted meg magadnak, hogy hűbelebalázs
módjára kezeld a kérdést. Ezúttal egészen más {EMPH tevést} kell megtanulnod, a
stratégia {EMPH tevését}. Gondolj csak bele! Ha át tudod vészelni {EMPH la
Catalina} támadásait, egyszer majd meg kell neki köszönnöd, hogy {EMPH
tevésedet} megváltoztatta.

-- Ez rettenetesen hangzik! -- nyögtem ki. -- Mi lesz, ha nem élem túl?

-- A harcos sohasem merül ilyen gondolatokba -- mondta. -- Amikor embertársaival
kell tennie valamit, a harcos a stratégia {EMPH tevését} követi, és ebben a
{EMPH tevésben} nincs sem győzelem, sem vereség. Ebben a {EMPH tevésben} csak
tettek léteznek.

Megkérdeztem, miből áll a stratégia {EMPH tevése}.

-- Abból áll, hogy nem teszed ki magad az emberek kényénekkedvének -- felelte.
-- A mulatságon például ostoba alak voltál, nem mintha ez szolgálta volna az
érdekedet, hanem mert az ott lévők prédájául dobtad magad. Semmi uralmad nem
volt, ezért voltál kénytelen megfutamodni.

-- Mit kellett volna tennem?

-- Vagy nem mész el, vagy azért mész el, hogy valamit véghez vigyél. Miután a
mexikóiakkal idétlenkedtél, gyönge voltál, és ezt az alkalmat használta ki {EMPH
la Catalina}. Elhelyezkedett az úton, ott várt. Tested tudta, hogy valami nincs
rendben, mégis szóltál hozzá. Ez rettenetes hiba volt! Ilyen küzdelem alkalmával
egy szót sem szabad mondanod az ellenfelednek! Majd hátat fordítottál neki. Ez
még rosszabb volt. Aztán elfutottál, aminél rosszabbat nem is tehettél volna!
Nyilván ő is ügyetlen. Belevaló varázsló ott helyben végzett volna veled. Abban
a pillanatban, amikor hátat fordítottál és elfutottál. E pillanatban az egyetlen
védekezésed, hogy helyben maradsz, és eljárod a táncod.

-- Miféle táncot?

Elmondta, hogy a ,,nyúltrappolása'', amire megtanított, egy tánc első mozdulata
volt, amit a harcos egész életében gondoz és kiteljesít, majd utolsó földi
kiállásakor is végrehajt.

Egy pillanatra furcsa józanság kapott el, s gondolatok ötlöttek az eszembe.
Bizonyos szinten világos volt, hogy ami közöttem és {EMPH la Catalina} között
első összeütközésünkkor lezajlott, valóságos volt. {EMPH La Catalina} valóságos
volt, s nem tudtam elvetni azt a lehetőséget, hogy valóban követ. Más szinten
nem voltam képes felfogni, hogyan követ, s ez halvány gyanúnak adott tápot,
miszerint talán don Juan tréfájának estem ismét áldozatául, s ő maga hozta létre
az általam észlelt összes furcsaságot.

Don Juan váratlanul az égre nézett, s azt mondta, van még idő a varázslónőt
megnézni. Biztosított, hogy nem forgunk nagy veszélyben, mert csak kocsival
megyünk el a háza előtt.

-- Meg kell bizonyosodnod az alakjáról -- mondta don Juan. -- Akkor nem lesz
több kétely a fejedben, hogy ő volt-e.

Tenyerem erősen izzadásnak indult, többször törülközőbe kellett törölnöm.
Beszálltunk a kocsiba, don Juan a főút felé irányított, majd egy széles földútra
tértünk. Középen haladtam -- a nehéz teherautók és traktorok mély árkokat
vájtak, autóm pedig túl alacsony volt akár a jobb, akár a bal oldal tartásához.
Nagy porfelhőben lassan haladtunk előre. Az úthibák kiegyenlítésére felszórt
durva murva összeállt az esők idején a földdel, és a száraz göröngyök hangos,
robbanásszerű zajjal verődtek a kocsi alvázához.

Don Juan azt mondta, lassítsak, mert egy kis híd jön. Négy indián ült ott, s
integettek nekünk. Nem voltam biztos benne, ismerősök-e. Átmentünk a hídon, majd
enyhe kanyar jött.

-- Ott lakik -- suttogta don Juan, s szemével egy magas bambuszkerítéssel
övezett fehér ház felé bökött.

Azt mondta, forduljak meg a kocsival, álljak meg az út közepén, s várjak, hátha
{EMPH la Catalina} gyanakodni kezd, és kitolja a képét. Talán ha tíz percet
lehettünk ott. Számomra végtelenségnek tűnt. Don Juan egy szót sem szólt.
Mozdulatlanul ült, a házat figyelve.

-- Itt van -- mondta, s a teste hirtelen összerándult.

Baljós női alakot láttam, a házban állva, s a nyitott ajtón nézett kifelé. Sötét
volt a szobában, ami még tovább fokozta a nő körvonalainak sötétségét.

Pár perc múlva kilépett a szoba sötétjéből, s az ajtóhoz jött, onnan figyelt
bennünket. Egy darabig néztük, aztán don Juan szólt, hogy menjünk. Szóhoz se
tudtam jutni. Megesküdtem volna, hogy ugyanezt a nőt láttam az út menti
sötétségben szökellni.

Körülbelül félóra múlva, amikor a kövezett útra értünk, don Juan megszólalt:

-- Na, mit szólsz? -- kérdezte. -- Felismered az alakjáról?

Hosszú ideig bizonytalankodtam, mielőtt feleltem volna. Tartottam attól, hogy
túlságosan elkötelezem magam, ha igent mondok. Óvatosan fogalmaztam, s azt
mondtam, túl sötét volt a tökéletes bizonyossághoz.

Nevetett, majd gyengéden megveregette a fejemet.

-- Ő volt az, ugye? -- kérdezte.

Nem adott időt a válaszra. Ajkához emelte ujját, csendre intett, és a fülembe
suttogta, hogy értelmetlen lenne akármit is mondani. {EMPH La Catalina}
támadásainak elhárításához mindent be kell vetnem, amit csak tanított nekem.

{PART MÁSODIK RÉSZ :: Ixtláni utazás}

{CHAPTER TIZENNYOLCADIK FEJEZET :: A varázsló erőköre}

1971 májusában növendékéveim utolsó látogatását tettem don Juannál. Olyan
szellemben mentem őt meglátogatni, amilyenben tízéves kapcsolatunk során mindig;
azaz ismét társasága előnyeiért kerestem fel. Barátjával volt, don Genaróval, a
mazaték indián varázslóval. Fél évvel azelőtti látogatásom folyamán
mindkettőjükkel találkoztam. Éppen az iránt érdeklődtem volna, vajon együtt
töltötték-e az eltelt időt. Don Genaro azonban kérdésem elé vágott azzal, hogy
csak nemrég ért ide a találkozóra, annyira szereti az északi sivatagot.
Mindketten úgy nevettek, mintha valami titkot rejtegetnének.

-- Csakis azért jöttem, hogy veled találkozzam -- mondta don Genaro.

-- Így igaz! -- visszhangozta don Juan.

Emlékeztettem don Genarót, hogy legutóbbi találkozásunk, során a ,,világom
megállítását'' célzó segítő kísérletei vészesen hatottak rám -- így tudtam
finoman értésére adni, hogy félek tőle. Visszafojthatatlanul nevetett, rázkódva,
gyerekesen rugdalódzva. Don Juan elkerülte tekintetemet és szintén nevetett.

-- Ugye, ezúttal nem akarsz nekem segíteni, don Genaro? -- kérdeztem.

Kérdésemtől mindketten nevetőgörcsökben törtek ki. Don Genaro a földön fetrengve
kacagott, majd hasra fordult, s úszó mozdulatokat tett a földön. Ezek szerint
ismét elvesztem. E pillanatban a testem valahogyan megsejtette, hogy itt a vég.
Nem tudtam, mi lehet ez a vég. Drámai hajlamom és a don Genaróval átélt előzetes
tapasztalataim miatt azt hittem, talán életem vége következett be.

Legutolsó látogatásom során don Genaro megkísérelt egészen ,,a világ megállítása''
pereméig lökni. Erőfeszítései olyannyira furcsák és közvetlenül hatók voltak,
hogy végül már don Juan is közbeszólt, s hazaküldött. Don Genaro annyira
rendkívüli, oly zavarba ejtő módon mutatta be az erőt, hogy kénytelen voltam
teljesen újraértékelni önmagamat. Hazamentem, átnéztem azokat a jegyzeteket,
melyeket még a kezdet kezdetén írtam, s titokzatos módon teljesen új érzés
kerített hatalmába -- ámbár mindaddig, míg don Genarót a földön úszni nem
láttam, nem voltam igazán tudatában ennek az érzésnek.

Ez a földi úszás -- ami egyébként teljesen összhangban volt korábbi furcsa,
zavarba ejtő, jóllehet a szemem előtt véghezvitt más tetteivel -- azzal
kezdődött, hogy don Genaro arccal lefelé a földön feküdt. Először egyszerűen
annyira fetrengett a nevetéstől, hogy vonaglásszerűen rángott a teste, majd
rugdosni kezdett a lábával. Később rugdosását összehangolta karja evező
mozdulataival, s ettől csúszni kezdett a földön, mintha csak görgőkkel
felszerelt deszkán feküdne. Többször is irányt változtatott, s engem és don
Juant kikerülve a ház előtti egész területet bejárta.

Don Genaro már máskor is bohóckodott előttem, s ilyenkor don Juan mindannyiszor
kijelentette, hogy a ,,látás'' határán vagyok. Hogy végül mégsem ,,láttam'', az
annak volt a következménye, hogy ragaszkodtam don Genaro minden egyes tettének
ésszerű értelmezéséhez. Most viszont résen voltam, s amikor úszni kezdett, nem
akartam sem értelmezni, sem megérteni, ami történt. Egyszerűen csak néztem.
Mégsem tudtam úrrá lenni döbbenetemen. A szó szoros értelmében csúszott a hasán
és a mellkasán. Figyelése közben kancsalítani kezdtem. Rossz előérzet vett
rajtam erőt. Meg voltam győződve arról, ha nem próbálom megmagyarázni, ami
történik, {EMPH látni} fogok, s ez a gondolat egészen rendkívüli nyugtalansággal
töltött el. Ideges várakozásom olyan méreteket öltött, hogy bizonyos értelemben
ismét ugyanoda jutottam: megint csak az okoskodás csapdájába kerültem.

Don Juan bizonyára mindvégig figyelt. Hirtelen megérintett, mire ösztönösen felé
fordultam, és egy pillanatra levettem a szemem don Genaróról. Mikor ismét
ránéztem, már mellettem állt, fejét kicsit behajtva, és állát majdnem a vállamon
nyugtatta. Riadtságom szinte megkésett. Egy pillanatig néztem rá, aztán
hátraugrottam.

Hisztérikus nevetőgörcsöt kaptam, tettetett meglepődése annyira komikus volt.
Ugyanakkor éreztem azt is, hogy valamiképpen szokatlan a nevetésem. Testemen a
hasam közepéből kiinduló idegrángások vonultak végig. Don Genaro a gyomromra
tette a kezét, s erre megszűntek a vonaglásszerű rohamok.

-- Ez a Carlitos{FOOTNOTE {EMPH Carlos} becézett alakja ({EMPH a ford.})} mindig
túloz! -- kiáltott, mintha ő maga olyan visszafogott lenne.

Majd don Juan hangját és modorát utánozva hozzátette:

-- Nem tudod, hogy a harcos sohasem nevet így?

Olyan tökéletesen kifigurázta don Juant, hogy még nagyobb nevetés fogott el.

Ezután mindketten elmentek, s csak jó két órával később, déltájban jöttek
vissza.

Amikor megérkeztek, leültek a ház előtt. Egy szót se szóltak. Álmosnak,
fáradtnak, már-már figyelmetlennek tűntek. Hosszú ideig mozdulatlanul, s mégis
kényelmesen és elengedetten ültek ott. Don Juan szája résnyire nyitva volt,
mintha tényleg aludna, de kezét összekulcsolta az ölében, s hüvelykujja ütemesen
mozgott.

Egy ideig fészkelődtem, s egyre váltottam ülőhelyzetemet, míg csak erőt nem vett
rajtam valami nyugodt békesség. Valószínűleg elalhattam. Don Juan kuncogására
ébredtem. Kinyitottam a szemem. Mindketten engem bámultak.

-- Ha nem beszélsz, tüstént elalszol -- mondta don Juan nevetve.

-- Hát ez, sajnos, tényleg így van -- mondtam.

Don Genaro a hátára feküdt, s két lábával a levegőbe kezdett rugdosni. Egy
pillanatra azt hittem, megint belekezd nyugtalanító bohóckodásába, de azonmód
visszaült törökülésbe.

-- Van valami, amiről most már tudnod kell -- magyarázta don Juan. -- Én ezt a
lehetőség köbcentiméterének nevezem. Mindannyiunk szeme előtt, függetlenül
attól, harcos-e az illető, időről-időre felbukkan egy köbcentiméternyi esély. A
harcos és az átlagember között az a különbség, hogy a harcos tudatában van
ennek, eltökélten várja, és így, amikor felbukkan a köbcentimétere, megvan a
kellő sebessége és bátorsága ahhoz, hogy megragadja. Meglehetősen különös dolog
a véletlen, a jó szerencse, a személyi erő, vagy nevezzük akárhogy. Olyan, mint
a felbukkanó ágacska, ami arra biztat, hogy leszakítsuk. Általában túl
elfoglaltak vagyunk, figyelmünket valami túlságosan leköti, vagy egyszerűen csak
túl ostobák és lusták vagyunk ahhoz, hogy egyáltalán felfogjuk: éppen a
köbcentiméternyi szerencsénk került elénk. A harcos azonban mindig éber,
összeszedett, és megvan a lendülete, a leleményessége, amivel megragadja az
esélyét.

-- Nagyon összeszedett az életed? -- kérdezte hirtelen don Genaro.

-- Azt hiszem, az -- mondtam meggyőződéssel.

-- És le tudnád szakítani a köbcentiméternyi szerencsédet? -- kérdezte don Juan
hitetlenkedéssel a hangjában.

-- Szerintem folyamatosan le is szakítom -- mondtam.

-- Nekem az az érzésem, hogy csak azokra a dolgokra vagy figyelmes, amelyeket
ismersz -- válaszolta don Juan.

-- Talán csak áltatom magam, de úgy hiszem, mostanában sokkal tudatosabb vagyok,
mint életemben bármikor -- válaszoltam, és valóban így is gondoltam.

Don Genaro egyetértőleg bólogatott.

-- Igen -- mondta halkan, mintha csak magában beszélne --, Carlitos csakugyan
összeszedett, és tökéletesen éber.

Úgy éreztem, csak rám hagyják. Talán bosszanthatta őket a kijelentésem életem
állítólagos összeszedettségéről.

-- Nem dicsekedni akartam -- szóltam.

Don Genaro felvonta szemöldökét, orrcimpái kitágultak. A jegyzetfüzetemre
nézett, és úgy tett, mintha írna.

-- Úgy látom, Carlosunk összeszedettebb, mint bármikor -- mondta don Juan don
Genarónak.

-- Talán túl összeszedett is már! -- vágott vissza don Genaro.

-- Könnyen meglehet -- értett egyet don Juan.

Nem tudtam, mit vethetnék közbe, inkább nem szóltam semmit.

-- Emlékszel, amikor megakadályoztam, hogy a kocsid beinduljon? -- kérdezte
mellékesen don Juan.

Kérdése váratlan volt, nem kapcsolódott a témához. Arra célzott, amikor egyszer
nem tudtam beindítani az autóm motorját, egészen addig, ameddig azt nem mondta,
hogy most már beindíthatom.

Mondtam, hogy ilyen esetet senki sem felejthet el.

-- Pedig az semmiség volt -- jelentette ki tárgyilagos hangon don Juan. --
Semmiség, igaz, Genaro?

-- Igaz -- válaszolta don Genaro közömbös hangon.

-- Hogy érted ezt? -- tiltakoztam. -- Messze túl volt felfogóképességem határán,
amit aznap csináltál.

-- Hát ezzel éppenséggel nem mondtál sokat! -- vágta rá don Genaro.

Mindketten hangosan hahotáztak, aztán don Juan vállon veregetett.

-- Genaro tud valami sokkal jobbat a kocsid lefagyasztásánál, ugye, Genaro?

-- Igaz -- válaszolta don Genaro, szájával csücsörítve, mint egy gyerek.

-- Miért, mit tud? -- kérdeztem, színlelt egykedvűséggel.

-- Genaro az egész kocsit el tudja tüntetni! -- kiáltotta don Juan öblös, mély
hangon, majd ugyanígy hozzátette: -- Igaz, Genaro?

-- Igaz! -- bömbölte Genaro a legerősebb emberi hangon, amit valaha is
hallottam.

Önkéntelenül is ugrottam egyet. Testemen három-négy ideges rángás futott végig.

-- Hogy érted azt, hogy az egész kocsit el tudja tüntetni? -- kérdeztem.

-- Hogy értem ezt, Genaro? -- kérdezte don Juan.

-- Úgy érted, hogy beszállok a kocsijába, beindítom a motort és elmegyek --
felelte don Genaro hangjában nem meggyőző komolysággal.

-- Vidd már el azt a kocsit, Genaro! -- biztatta don Juan évődő hangon.

-- Már el is vittem! -- válaszolta don Genaro, miközben oldalvást nézett rám,
felvont szemöldökkel.

A szemöldöke, miközben felvonta, föl s le hullámzott, és ettől tekintete
egyszerre volt hamiskás és átható.

-- Rendben! -- mondta don Juan nyugodtan. -- Menjünk le oda, és nézzük meg, mi
van a kocsival!

-- Nagyon helyes! Menjünk, és vizsgáljuk meg a kocsit! -- visszhangozta Genaro.

Rendkívül lassan mindketten felálltak. Egy ideig nem tudtam, mit tegyek, de
aztán don Juan intett nekem.

Nekivágtunk a don Juan háza előtti dombnak. Közrefogtak, don Juan jobbról, don
Genaro balról. Másfél-két méterrel előttem mentek, mindvégig láttam
mindkettőjüket.

-- Na, vizsgáljuk csak meg azt a kocsit! -- mondta ismét don Genaro.

Don Juan a kezét mozgatta, mintha láthatatlan szálat tekerne; don Genaro
szintén, és megismételte:

-- Na, vizsgáljuk csak meg azt a kocsit!

Kicsit rugózva jártak. Léptük hosszabb volt, mint rendesen, a kezük pedig
mozgott, mintha csak láthatatlan tárgyakat ütöttek, vertek volna fel maguk
előtt. Még sohasem láttam don Juant így bohóckodni, és szinte szégyelltem
ránézni.

Felértünk a tetőre, s lenéztünk a domb lábához, mintegy ötven méterre, ahol
megálltam a kocsival. A gyomrom összerándult. A kocsim nem volt sehol!
Lerohantam a dombról. A kocsinak se híre, se hamva! Egy pillanatra teljesen
összezavarodtam. Azt sem tudtam, hol vagyok.

A kocsim egész nap ott állt, amióta reggel megérkeztem. Úgy félórával azelőtt
lejöttem ide az új jegyzettömbbért. Először azt gondoltam, az ablakot nyitva
hagyom a nagy meleg miatt, de aztán a szúnyogokra és más repülő rovarokra való
tekintettel -- tele volt velük a levegő -- meggondoltam magam, s szokásom
szerint zárva hagytam a kocsit.

Ismét körbenéztem. Egyszerűen nem tudtam elhinni, hogy eltűnt a kocsi. A tisztás
széléhez mentem. Don Juan és don Genaro odajöttek hozzám, megálltak mellettem,
és minden mozdulatomat utánozták. A távolba kémleltek, hátha valahol meglátják
az autómat. Egy pillanatra kitört bennem az öröm, de hamarosan felváltotta a
bosszúság. Úgy látszott, ezt ők is észrevették. Elkezdtek körülöttem járni, és
kezüket úgy mozgatták, mintha tésztát gyúrnának.

-- Szerinted mi történt a kocsival, Genaro? -- kérdezte don Juan jámbor hangon.

-- Elmentem vele -- mondta Genaro, s döbbenetes ügyességgel sebességet váltó és
kormányzó mozdulatokat tett. Lábát behajlította, mintha ülne, néhány pillanatra
a lábizmaival tartva magát úgy is maradt, aztán jobb lábára nehezedett, hogy bal
lábát kinyújtva úgy tehessen, mintha a tengelykapcsolóra lépne. A szájával
motorhangot utánzott, s végül mindezek tetejébe úgy tett, mintha a kocsi valami
egyenetlenségen ment volna át: föl-le huppant, és tökéletesen eljátszotta az
ügyetlen, a kormányt rázkódás közben is görcsösen markoló vezetőt.

Don Genaro pantomimjátéka elképesztően hatott. Don Juan annyira nevetett, hogy
kifogyott a lélegzetből. Szerettem volna osztozni jókedvükben, mégsem voltam
képes feloldódni. Fenyegetettnek és nyugtalannak éreztem magam. Valami semmi
eddigihez nem fogható nyugtalanság vett erőt rajtam: mintha belül égnék, s a
földön heverő kavicsokat kezdtem rugdosni az úton, majd a végén már hajigáltam
őket öntudatlan, érthetetlen dühömben.

Mintha rajtam kívül létezett volna a düh, s hirtelen körbevett volna. Aztán
egyszer csak elhagyott a bosszúságérzet, ugyanolyan rejtélyes módon, ahogyan
megszállt. Mély lélegzetet vettem, s máris jobban éreztem magam.

Nem mertem don Juanra nézni. Dühkitörésemtől zavarban voltam, ugyanakkor mégis
nevethetnékem volt. Don Juan odajött mellém, s háton veregetett. Don Genaro a
vállamra tette a kezét.

-- Jól van! -- mondta. -- Lovald csak bele magad! Vágd jól képen magad, hogy
eleredjen az orrod vére! Aztán felkaphatsz egy követ, és szépen kiütheted a
fogaidat. Milyen jó érzés lesz! És ha ez nem segít, akkor ugyanezzel a kővel a
töködet is széttrancsírozhatod azon a nagy sziklán!

Don Juan kuncogott. Mondtam nekik, szégyellem magam, mert nevetségesen
viselkedtem. Nem tudom, mi ütött belém. Don Juan biztosra vette, hogy tudom,
miről van szó, és csak úgy teszek, mintha nem tudnám; sőt, szerinte épp a
tettetéstől lettem mérges.

Don Genaro szokatlan módon vigasztaló volt, ismételten háton veregetett.

-- Mindannyiunkkal megesik ez -- így don Juan.

-- Ezt hogy érted, don Juan? -- kérdezte don Genaro, hangomat, s azon szokásomat
gúnyolva, hogy állandóan kérdéseket teszek fel don Juannak.

Don Juan erre elkezdett képtelenségeket mondani:

-- Amikor a világ fejjel lefelé áll, akkor mi fejjel felfelé állunk, viszont ha
a világ fejjel felfelé van, akkor mi fordítva állunk. Na már most, amikor a
világ is, meg mi is fejjel felfelé vagyunk, azt hisszük, hogy fejjel lefelé
vagyunk... -- Folytatta a zagyvaságok összehordását, miközben don Genaro
utánozta jegyzetelésemet. Láthatatlan jegyzettömbre írt; keze mozgott, orrlyuka
kitágult, és tágra nyitott szemét végig don Juanon tartotta. Észrevette
erőfeszítésemet, hogy írás közben ne nézzek a papírra, nehogy megzavarjam a
beszélgetés természetes folyását. Alakítása elmondhatatlanul mulatságos volt.

Hirtelen megnyugodtam, és jó érzés fogott el. Nevetésük nyugtató volt. Egy
pillanatra el is engedtem magam, és mélyről jövő nevetés tört elő belőlem. De
aztán ismét olyan állapotba kerültem, amelyben keveredett a rossz előérzet, a
zavarodottság és a bosszúság. Azt gondoltam, képtelenség minden, ami itt
történik, igazából elképzelhetetlen a logikai rend szerint, ami után a
körülöttem lévő világot meg szoktam ítélni.

Az esemény érzékelőjeként mégis azt érzékeltem, hogy nincs ott az autóm. Az
jutott eszembe -- mint mindig, amikor don Juan számomra ismeretlen jelenséggel
ismertetett meg --, esetleg valami hétköznapi csellel akarnak becsapni. Nehéz
helyzetben a tudatom önkéntelenül, de következetesen mindig ugyanoda lyukadt ki.
Azon kezdtem el gondolkodni, hány társra lehetett don Juannak és don Genarónak
szüksége ahhoz, hogy fölemeljék és elvigyék az autómat onnan, ahol állt.
Tökéletesen biztos voltam benne, hogy gépiesen bezártam az ajtót, a kéziféket
behúztam, a váltó sebességben volt, még a kormányzár is bekattant. Ha elvitték,
kézzel kellett fölemelniük. Márpedig ez annyi munkást igénylő feladat lett
volna, amennyit meggyőződésem szerint egyikük sem tudott volna összehozni. Egy
másik lehetőség szerint valaki összejátszott velük, feltörte a kocsit, kulcs
nélkül beindította a gyújtást, és elvitte. Ehhez azonban különleges szaktudásra
lett volna szükség, amellyel nem rendelkezhettek. Egyetlen magyarázatként az
maradt, hogy megigéztek. Mozdulataik olyan újszerűen gyanúsak voltak, hogy
hatásukra racionális elmém újabb köröket kezdett futni. Arra gondoltam, ha
hipnotizáltak volna, akkor most megváltozott tudatállapotban lennék. A don
Juannal történt ilyen alkalmak során megfigyeltem, hogy az ember ilyen
állapotban képtelen következetesen figyelemmel kísérni az idő múlását. Az idő
múlása egyetlen olyan élményem során sem állt tartós rendbe, ahol a nem
hétköznapi valósággal találkoztam, így arra a következtetésre jutottam, hogy ha
éberen figyelek, eljön az a pillanat, amikor nem leszek képes az idő
folyamatában követni az eseményeket. Például az egyik pillanatban egy hegy felé
nézek, a tudatosság következő pillanatában pedig azon kapom magam, hogy az
ellenkező irányban lévő völgy fekszik előttem, és nem emlékszem a megfordulásra.
Úgy éreztem, ha valami efféle történne velem, hipnózisként vagy hasonlóként
magyarázhatnám a kocsi ügyét. Úgy döntöttem, csak azt tehetem, hogy a legapróbb
részletet is a legtüzetesebb alapossággal figyelemmel kísérem.

-- Hol van a kocsi? -- kérdeztem, mindkettőjükhöz intézve a kérdést.

-- Hol a kocsi, Genaro? -- kérdezte don Juan, arcán a lehető legnagyobb
komolysággal.

Don Genaro elkezdte felforgatni a földön lévő köveket, hogy megnézze, nincs-e
alattuk. Lázasan végigment azon az egész sík terepen, ahol a kocsi állt. Minden
egyes követ felfordított. Időnként úgy tett, mintha mérges lenne, és a követ a
bozótba hajította.

Don Juan szemlátomást kimondhatatlanul élvezte a jelenetet. Nevetgélt,
kuncogott, és majd megfeledkezett a jelenlétemről. Don Genaro épp megjátszott
bosszúsággal hajított el egy követ, amikor jókora szikladarabra bukkant. Ez volt
az egyetlen nagy, nehéz kő itt a környéken. Megpróbálta felfordítani, de túl
nehéz volt, és túl mélyen ágyazódott a földbe. Nekiveselkedett. Nyögött,
szuszogott, ameddig bele nem izzadt. Majd leült a kőre, és don Juan segítségét
kérte.

Don Juan ragyogó mosollyal felém fordult.

-- Gyere, segítsünk Genarónak!

-- De hát mit csinál? -- kérdeztem.

-- A kocsidat keresi -- válaszolta don Juan egyszerű, tárgyilagos hangon.

-- Az ég szerelmére! Hogy találhatná meg a kövek alatt? -- tiltakoztam.

-- Az ég szerelmére, miért ne? -- vágott vissza don Genaro, s mindketten torkuk
szakadtából nevettek.

Meg sem tudtuk mozdítani a követ. Don Juan azt javasolta, menjünk vissza a
házhoz, és keressünk emelőnek valami vastag fát.

Visszafelé menet megmondtam nekik, hogy képtelenségeket művelnek, és felesleges,
amit velem csinálnak, akármi is az.

Don Genaro rám bámult.

-- Genaro igen alapos ember -- oktatott ki don Juan komoly arccal. -- Hozzád
hasonlóan alapos és lelkiismeretes. Te magad mondtad, hogy minden követ
megmozgatsz. Hát ő éppen ezt teszi.

Don Genaro vállon veregetett, azt mondta, don Juannak tökéletesen igaza van, sőt
ő maga is olyan szeretne lenni, amilyen én vagyok. Szemében őrült villanással
nézett rám, orrlyuka kitágult. Don Juan összecsapta a kezét, s a földhöz vágta a
kalapját.

Hosszan kutattunk vastag fa után a ház körül, végül don Genaro talált egy hosszú
és meglehetősen vastag fadarabot, valami gerenda részét. Átvetette a vállán, s
elindultunk visszafelé, oda, ahol a kocsi volt reggel.

A dombocskán fölfelé, mielőtt elértük volna az út kanyarulatát, ahonnan látszott
a lapos parkolórész, hirtelen megérzésem támadt. Az a gondolat merült fel
bennem, hogy előttük fogom megtalálni a kocsit; de amikor lenéztem, nem volt az
autóm a hegy lábánál.

Don Juan és don Genaro bizonyára rájöttek, mit forgatok a fejemben, és harsogó
hahotával utánam futottak.

Amint leértünk a hegy aljához, azonnal munkához láttak. Néhány pillanatig
figyeltem őket. Érthetetlen volt, amit csináltak. Nem tettették csupán a munkát,
hanem ténylegesen elmélyültek a feladatba, hogy megfordítsák a szikladarabot, s
megvizsgálják, nincs-e alatta az autó. Ez már nekem is túl sok volt, én is
nekiláttam. Szuszogtak, kiáltoztak, don Genaro prérifarkashoz hasonlóan
üvöltött. Úsztak az izzadságban. Észrevettem milyen iszonyúan erős a testük,
különösen don Juané. Mellettük vézna kamasz voltam.

Hamarosan rólam is csurgott a víz. Végül sikerült felfordítanunk a sziklát, és
don Genaro őrjítő türelemmel és alapossággal vizsgálgatta a földet a szikla
alatt.

-- Nem, nincs itt -- jelentette ki.

Ettől a kijelentéstől egyszerre mindketten a földre buktak a nevetéstől.

Idegesen ugyan, de én is nevettem. Don Juan, úgy tűnt, fájdalmas görcsökben
fetreng; arcát eltakarva végignyúlt, miközben teste rázkódott a nevetéstől.

-- És most merre menjünk? -- kérdezte don Genaro hosszú pihenés után.

Don Juan a fejével intett.

-- Hova megyünk? -- kérdeztem.

-- Keressük a kocsidat! -- mondta don Juan. Még csak nem is mosolygott.

Ismét közrefogtak, amint nekivágtunk a bozótosnak. Csupán néhány métert
tehettünk meg, amikor don Genaro intett, hogy álljunk meg. Odalopakodott a
néhány lépésre lévő kerek bokorhoz, belekukkantott, majd kijelentette, hogy
nincs ott a kocsi.

Egy ideig mentünk tovább, majd don Genaro intett, hogy maradjunk csendben. Hátát
meghajlította, lábujjhegyre állt, s karját a feje fölé nyújtotta. Ujjait
begörbítette, mintha karmai lennének. Ahol én álltam, onnan úgy látszott, hogy a
teste S betű alakját vette fel. Egy pillanatig ilyen testtartásban maradt, aztán
jóformán fejest ugrott egy hosszú, száraz levelekkel borított gallyra. Óvatosan
felemelte, megvizsgálta, és megint csak megjegyezte, hogy nincs ott a kocsi.

Miközben a bozótos mélyébe hatoltunk, benézett a bokrok mögé, fölmászott egy-egy
paloverde-fácskára is, és bekukkantott a lombok közé, de mindannyiszor azzal az
eredménnyel tért vissza, hogy ott sincs a kocsi.

Egész végig mindent, amit csak érintettem, láttam, a lehető legalaposabban
megfigyeltem. A körülöttem lévő világról alkotott képem az egymásutániság és a
rend szempontjából olyan volt, mint mindig. Fákat, köveket, bokrokat érintettem.
Figyelmemet a háttérről az előtérre irányítottam, hol az egyik szememmel, hol a
másikkal néztem. Minden számítás szerint ugyanúgy jártam a bozótosban, mint már
hétköznapi életem során számtalanszor.

Aztán don Genaro hasra feküdt, s azt mondta, feküdjünk mi is oda. Állát
összekulcsolt kezén nyugtatta. Don Juan utánozta. Mindketten a földön lévő apró
dombocskákra emlékeztető kis kitüremkedések sorát nézték. Don Genaro hirtelen
lendületes mozdulattal elkapott valamit a levegőből. Sietve felállt don Juannal
együtt. Don Genaro elénk tartotta ökölbe zárt kezét, s intett, hogy lépjünk
közelebb, és nézzük meg. Lassan kezdte szétnyitni öklét. Amikor szétnyílt, nagy
fekete valami szállt fel belőle. Olyan hirtelen volt a mozdulat, s a repülő
dolog is olyan nagy volt, hogy hátraugrottam és kis híján elestem. Don Juan
elkapott.

-- Ez sem a kocsi volt -- panaszkodott don Genaro. -- Ez is csak egy nyomorult
légy. Sajnálom!

Mindketten engem vizsgáltak. Előttem álltak, de nem néztek rám szemből, csak a
szemük sarkából. Hosszú pillanat volt.

-- Légy volt, nem? -- kérdezte don Genaro.

-- Azt hiszem -- mondtam.

-- Ne higgy! -- utasított don Juan parancsolón. -- Mit láttál?

-- Valami varjúnagyságú szállt ki a kezéből -- mondtam.

A leírásom megegyezett azzal, amit láttam, nem viccnek szántam; ők azonban a nap
legkacagtatóbb vicceként fogadták. Mindketten föl-le ugráltak, majd megfulladtak
nevettükben.

-- Szerintem Carlosnak már elege van -- mondta don Juan; hangja rekedtes volt a
nevetéstől.

Don Genaro azt állította, már épp közel jár a kocsim megleléséhez, és ez az
érzés egyre ,,melegebb''. Don Juan szerint azonban rendkívül egyenetlen helyen
állunk, nem lenne jó itt megtalálni a kocsit. Don Genaro levette kalapját, az
iszákjából elővett zsineggel átkötötte a madzagot, majd gyapjúövét a kalapja
szélén lévő sárga pamacshoz erősítette.

-- Sárkányt csinálok a kalapomból -- közölte velem.

Figyeltem, s tudtam, a szándéka nem lehet komoly. Mindig is a sárkányeregetés
szakértőjének tartottam magam. Gyerekkoromban rendkívül bonyolult sárkányokat
csináltam, s tudtam, a szalmakalap széle túlságosan törékeny, és nem fog a
szélnek ellenállni. A kalap fejrésze pedig túl nagy volt, körbejárt benne a szél
-- a kalap így sohasem tudott volna a levegőbe emelkedni.

-- Nem hiszed, hogy felrepül, ugye? -- kérdezte don Juan.

-- Tudom, hogy nem repülhet fel -- állítottam.

Don Genaro nem zavartatta magát, s a hosszú zsineget sárkány-kalapjához
erősítvén befejezte a munkát.

Szeles nap volt, s ahogyan don Genaro lefelé futott, don Juan a kezében tartotta
a kalapot, majd don Genaro megrántotta a zsinórt, és a nyomorult tákolmány
csakugyan felszállt.

-- Nézd, nézd a sárkányt! -- kiáltotta don Genaro.

A sárkány néhányszor megbillent a levegőben, de fent maradt.

-- Ne vedd le a szemed a sárkányról! -- mondta don Juan határozott hangon.

Egy pillanatig szédültem. A sárkányt nézve teljesen átéltem egy másik eseményt;
olyan volt, mintha magam is sárkányt eregetnék, amint valaha szeles időben
csináltam gyermekkorom falujában.

Egy rövidke pillanatra elfogott az emlékezés, s elfeledkeztem az idő folyásáról.

Hallottam, hogy don Genaro valamit kiált, s láttam, hogy a kalap pedig föl-le
himbálózik, majd földre pottyanik a kocsim helyére. Olyan gyorsasággal peregtek
az események, hogy nem volt tiszta képem a történtekről. Szédültem, a
gondolataim elkalandoztak. Elmémben zavaros kép maradt meg. Vagy azt láttam,
hogy don Genaro kalapja a kocsimmá változott, vagy azt, hogy a kalap a kocsimra
esik. Inkább az utóbbiban akartam hinni, azaz abban, hogy Genaro kalapjával a
kocsimra mutatott. Nem mintha számított volna, egyik lehetőség ugyanolyan
félelmetes volt, mint a másik, mégis elmém ebbe az önkényesen kiszemelt
részletbe akaszkodott a szellemi egyensúlyom érdekében.

-- Ne küzdj vele! -- hallottam don Juan hangját.

Úgy éreztem, valami előbukkanóban van bennem. Gondolatok, érzések tömkelege jött
megállíthatatlan hullámokban, mintha elaludnék. Döbbenten meredtem a kocsira.
Lapos, köves területen állt, talán száz méterre. Úgy festett, mintha valaki
szándékosan odatette volna. Felé szaladtam, s megvizsgáltam.

-- A nemjóját! -- kiáltott rám don Juan.

-- Ne bámuld a kocsit! {EMPH Állítsd meg a világot}!

Majd, mintha álomból hallottam volna, ezt kiáltotta:

-- Genaro kalapját nézd! Genaro kalapját!

Rájuk néztem. Egyenesen rám meredtek. Tekintetük ádáz, átható volt. A gyomrom
belesajdult. Azonnal megfájdult a fejem, s rosszul lettem.

Don Juan és don Genaro kíváncsian néztek. Egy ideig csak ültem a kocsi mellett,
aztán gépiesen kinyitottam az ajtaját, s beengedtem don Genarót a hátsó ülésre.
Don Juan követte. Furcsálltam, mert többnyire előre ült.

Mintha ködben vezettem volna don Juan házáig. Nem voltam magamnál. A
felkavarodott gyomor, s az émelygés minden józanságomat romba döntötte. Gépiesen
vezettem.

Hallottam, ahogyan don Juan és don Genaro a hátsó ülésen gyermeki jókedvvel
nevetgél, kuncog, és don Juan megkérdezi, közeledünk-e.

Akkor tudtam csak tudatosan az útra összpontosítani figyelmemet. Már közel
jártunk a házához.

-- Mindjárt ott leszünk -- mormogtam.

Valósággal őrjöngtek a nevetéstől. Tapsoltak, s a combjukat csapkodták.

Amikor a házhoz érkeztem, gépiesen kiugrottam a kocsiból és kinyitottam nekik az
ajtót. Don Genaro lépett ki először, s gratulált élete legkellemesebb és
legsimább autóútjához. Don Juan ugyanezt mondta. Nem nagyon figyeltem rájuk.

Bezártam a kocsit, s alig bírtam eljutni a házig. Elalvás előtt még hallottam
don Juan és don Genaro kirobbanó nevetését.

{CHAPTER TIZENKILENCEDIK FEJEZET :: A világ megállítása}

Másnap, ébredés után azonnal faggatni kezdtem don Juant. Éppen fát vágott a ház
mögött, don Genarót viszont sehol sem láttam. Don Juan szerint nem volt semmi
megbeszélnivalónk. Rámutattam, hogy sikerült megőriznem a szükséges távolságot,
s anélkül figyeltem végig don Genaro ,,padlón úszását'', hogy bármilyen
magyarázatot kértem vagy kívántam volna, de mértékletes magatartásom ellenére
nem tudtam kivenni, mi folyik itt. A kocsi eltűnése után ösztönszerűen
bennragadtam a logikus érvek keresésében, de az sem segített. Megmondtam don
Juannak, hogy magyarázatkereső törekvésemet nem szándékosan az ő bosszantásukra
eszeltem ki: a mélyről jövő szükség minden egyéb megfontolást elsöpör bennem.

-- Akár valami betegség -- mondtam.

-- Nincs betegség -- felelte don Juan nyugodtan. -- Csak nyavalygás van. Te a
magyarázat-kereséssel nyavalyogsz. A te esetedben már nincs szükség
magyarázkodásra.

Kötöttem az ebet a karóhoz, hogy én csak a rend és az értelem feltételei mellett
tudok működni. Eszébe juttattam, hogy találkozásunk óta gyökeresen átalakítottam
a személyiségemet, s ezzel képes voltam magamnak megmagyarázni a változás okait
és céljait.

Don Juan csendesen nevetett. Hosszú ideig nem szólt.

-- Nagyon ügyes vagy -- mondta végül. -- Mindig visszajutsz oda, ahol mindig is
voltál. Ezúttal azonban vége! Sehova se vonulhatsz vissza már. Semmit sem
magyarázok el neked többé. Akármit tett veled Genaro tegnap, a testeddel tette.
Hagyd hát a testedet, hogy eldöntse, mi micsoda!

Don Juan barátságosan, de szokatlanul távolságtartó hangon szólt hozzám, s ettől
magányosság tört rám. Kifejeztem neki a szomorúságomat. Elmosolyodott. Ujjai
csendben a kezem fejére simultak.

-- Mindketten halandó lények vagyunk -- mondta lágyan. -- Nincs időnk a régi
szokásainkra. Most mindazt a {EMPH nemtevést}, amire tanítottalak, be kell
vetned, és {EMPH meg kell állítanod a világot}!

Ismét megragadta a kezem. Érintése szilárd volt, s barátságos, mintha
biztosított volna arról, hogy törődik velem, és szeretetet érez irántam,
ugyanakkor valami eltéríthetetlen szándékot is felfogtam belőle.

-- Ezzel kinyilvánítok valamit feléd -- mondta, s egy pillanatra megszorította a
kezemet. -- Most egyedül kell azok közé a barátságos hegyek közé menned.

Állával a délkeleten lévő távoli hegylánc felé bökött.

Azt mondta, addig maradjak ott, amíg testem szerint nem lesz elég, majd jöjjek
vissza hozzá. Gyengéden a kocsi felé tuszkolt így tudatta velem, hogy nem akar
többet beszélni a dologról, s ne vesztegessem az időt tovább.

-- És ott mit csináljak? -- kérdeztem.

Nem felelt, csak nézett, a fejét csóválta.

-- Elég ebből! -- mondta végül.

Ujjával délkelet felé bökött.

-- Menj oda! -- mondta metsző egyszerűséggel.

Kocsiba szálltam, s elindultam dél felé, majd keletre, amerre mindig mentem don
Juannal. A földút végénél megálltam, majd egy ismerős ösvényen gyalog
feljutottam a fennsíkra. Fogalmam sem volt, mihez fogjak ott. Elkezdtem ide-oda
lődörögni, nyugvóhelyet kerestem. Hirtelen észrevettem balra egy kis részt. Úgy
tűnt, mintha a talaj vegyi összetétele lett volna más, mégis, amikor szememet
arra a területre irányítottam, semmi látható nem magyarázta a különbséget.
Egy-két méternyire álltam, s igyekeztem ,,megérezni'', ahogyan don Juan mindig
ajánlotta.

Talán egy óráig is mozdulatlanul álltam ott. Gondolataim kezdtek lecsillapodni,
míg végül nem beszéltem magamban többé. Ekkor bosszúságérzés fogott el. Ez főleg
a gyomrom tájékára összpontosult, s akkor volt a legerősebb, ha az említett pont
felé fordultam. Taszított, arra késztetett, hogy arrébb menjek. Elkezdtem
kancsalítva felmérni a területet, s rövid séta után nagy, lapos kőhöz értem.
Megálltam előtte. Semmi különös nem volt a kőben, ami vonzott volna. Semmiféle
furcsa színt vagy fényt nem vettem észre rajta, mégis vonzott. A testem jól
érezte magát. Fizikai jó érzést éltem át, s leültem rá.

Sokat barangoltam aznap a fennsíkon, és a környező hegyekben anélkül, hogy
tudtam volna, mit tegyek és mit várjak. Alkonyatkor visszatértem a lapos kőhöz.
Tudtam, ha ott töltöm az éjszakát, biztonságban leszek.

Másnap még keletebbre merészkedtem a magas hegyekbe. Késő délutánra egy még
magasabb fennsíkhoz érkeztem. Úgy tűnt, már jártam ott. Tájékozódásképp
körülnéztem, de a környező csúcsok közül egy sem tűnt ismerősnek. Miután
gondosan megfelelő helyet választottam, leültem egy meddő sziklás rész szélére.
Itt meleget és békességet éreztem. Megpróbáltam a tökből még valami élelmet
előásni, azonban az már üres volt. Ittam egy kis vizet. Langyos volt és kissé
poshadt. Úgy gondoltam, most már nincs más hátra, mint visszamenni don Juanhoz,
s töprengeni kezdtem, hogy most rögtön elinduljak-e. Hasra feküdtem, és fejemet
karomra hajtottam. Nyugtalanság fogott el, s többször helyzetet változtattam,
amíg csak nyugat felé nem fordultam. Már alacsonyan járt a Nap, a szemem is
elfáradt. Lenéztem a földre, s ott nagy fekete bogarat pillantottam meg. Kavics
mögül mászott elő, testénél kétszer nagyobb trágyalabdát görgetve maga előtt.
Sokáig követtem a tekintetemmel. A rovart, úgy tűnt, nem zavarja jelenlétem,
tovább görgette terhét, át a kavicsokon, bemélyedéseken, a kiálló gyökereken és
a talaj egyéb kitüremkedésein. Amennyire meg tudtam ítélni, nem volt tudatában
annak, hogy én is ott vagyok. Eszembe jutott, nem lehetek tökéletesen biztos
abban, hogy nem észleli a jelenlétemet; ezt a gondolatot aztán mások követték,
ésszerű összehasonlítások sorozata a rovar világáról és az enyémről. Ugyanazon a
világon voltunk mind a ketten, mégis nyilvánvalóan nem ugyanaz nekünk a világ.
Belemerültem a rovar figyelésébe, csodáltam óriási erejét, melynek segítségével
átvitte terhét a köveken és a hasadékokon.

Hosszú ideig figyeltem őt, majd a környező csönd tudatára ébredtem. Csak a szél
zizegett néha a sivatagi bozótos ágai és levelei között. Gyorsan felnéztem,
ösztönösen balra fordulva, s halvány suhanó árnyékot vettem ki egy pillanatra a
közeli sziklán. Először nem tűnt fel, de azután eszembe jutott, hogy a suhanás
tőlem balra volt. Ismét gyorsan odafordultam, s tisztán láttam az árnyékot a
sziklán. Mintha az árnyék menten lecsúszna a földre, és a talajba szívódna, mint
a tinta az itatóspapírba. Borzongás futott végig a hátamon. Eszembe jutott, hogy
a halál figyel engem is és a bogarat is.

Ismét a bogár után kutattam, de már nem tudtam fellelni. Gondoltam, elérkezett a
célállomásához, s a földi lyukba pottyantotta terhét. Arcomat sima kőre
fektettem.

A bogár mély lyukból jött elő, s arcomtól arasznyira megállt. Úgy tűnt, engem
néz, s egy pillanatra azt éreztem, hogy tudatába került az én jelenlétemnek,
talán épp úgy, mint én vagyok tudatában a halálom jelenlétének. Megborzongtam.
Nem is különbözött tőlem annyira ez a bogár! A halál árnyként cserkészett
mindkettőnkre a szikla mögül. Különleges mámor öntött el. Egyenlők voltunk, én
és a bogár! Egyikünk sem volt jobb a másiknál. A halálunk egyenlővé tett.

Oly erősen hatott át az emelkedett öröm, hogy sírni kezdtem. Igaza volt don
Juannak! Mindig is igaza volt. Fölöttébb titokzatos világban élek, mindenki
máshoz hasonlóan titokzatos lény, mégsem fontosabb a bogárnál. Megtöröltem a
szememet, s ahogyan a kezem fejével dörzsöltem, emberi alakot vettem ki, vagy
valami olyasfélét. Tőlem jobbra volt, vagy ötven méternyire. Felültem, és
erőltettem a szememet. A Nap már majdnem a látóhatárra ért, sárgás ragyogásától
nem láthattam tisztán. Különös zúgást hallottam ekkor, mintha távoli
sugárhajtású gép búgása lett volna. Ráfigyeltem: a hang először hosszú, fémes
sivítássá változott, majd részegítően dallamos hanggá lágyult. A dallam mintha a
villanyáram rezgését követte volna. Az a kép ötlött fel bennem, hogy két
feszültséggel töltött gömb közeledik egymáshoz, vagy két feltöltött fémkocka
dörzsölődik egymáshoz, s amikor teljesen egymás mellé érnek, jókora puffanással
lenyugodnak. Ismét erőltettem a szememet, és igyekeztem az előlem rejtőző embert
kivenni, de csak valami sötétséget láttam a bokrok előtt. Kezemmel árnyékoltam a
szemem. Azonnal megváltozott a napfény ragyogása, s rájöttem, hogy az előbb csak
optikai csalódást láttam, az árnyak és a levelek játékát.

Elfordítottam a tekintetemet, s akkor prérifarkast pillantottam meg. Nyugodtan
ügetett a mezőn. Körülbelül ott volt, ahol az előbb az emberi alakot sejtettem.
Vagy ötven métert haladt déli irányba, majd megállt, megfordult, s felém kezdett
jönni. Egyet-kettőt kurjantottam, hogy elijesszem, de csak jött tovább. Egy
másodpercig ijedtség fogott el. Felmerült bennem, hátha veszett, s már azon járt
az eszem, hogy köveket gyűjtsek arra az esetre, ha rám támadna. Amikor már csak
három-négy méterre lehetett az állat, észrevettem, hogy egyáltalában nem
izgatott, sőt, ellenkezőleg; nyugodtnak és félelem nélkülinek látszott. Egyre
lassult, s alig másfél méterre tőlem megállt. Néztük egymást, majd még közelebb
húzódott. Barna szeme tiszta és barátságos volt. Leültem a kövekre, és mellettem
ott állt a prérifarkas, kis híján megérintett. Én csak hüledeztem. Még sohasem
láttam ilyen közelről vadon élő prérifarkast, s az egyetlen, ami hirtelen
eszembe jutott, az volt, hogy beszélek hozzá. Valahogy úgy kezdtem, mintha
barátságos kutyához szólnék. És erre -- úgy tűnt -- a prérifarkas válaszolt
nekem! Egészen biztosan mondott valamit. Kissé összezavarodtam, de nem volt időm
az érzéseim elemzésére, mert a prérifarkas ismét ,,mondott'' valamit. Nem mintha
olyan szavakat hallottam volna tőle, amilyeneket az emberek szoktak formálni;
inkább olyan érzésem volt, mintha beszélne. Ahhoz sem hasonlított azonban ez az
érzés, amit a gazdájával valamit közlő háziállat kelt. A prérifarkas csakugyan
átsugárzott egy gondolatot, s ez az üzenet valami mondathoz hasonló formában
jött meg. Én azt mondtam neki: ,,Hogy vagy, prérifarkaska?'', és úgy észleltem,
hogy az állat így válaszolt ,,Köszönöm, jól. És te?'' Majd megismételte a
mondatát, mire talpra ugrottam. Az állat meg sem moccant. Még csak meg sem riadt
a hirtelen ugrásomtól. Továbbra is barátságosan, tisztán nézett. Hasra
ereszkedett, s fejét oldalra hajtva azt kérdezte: ,,Mitől félsz?''. Leültem vele
szemben, s életem legfurcsább beszélgetése zajlott le közöttünk. Végül
megérdeklődte, hogy mit keresek itt. Elmondtam, azért jöttem ide, hogy ,,a
világot megállítsam''. A prérifarkas erre azt mondta: ,,Que bueno!''{FOOTNOTE ,,De
jó!'' spanyolul ({EMPH a ford.})} s ekkor rájöttem, kétnyelvű. Mondataiban a
főnevek és az igék angolul voltak, de az összekötő részek és az indulatszavak
spanyolul. Átfutott az agyamon, hogy chicano{FOOTNOTE Mexikói származású
amerikai ({EMPH a ford.})} prérifarkassal beszélgetek. Elkezdtem hahotázni az
egész ügy lehetetlenségén, s szinte görcsökben fetrengtem a nevetéstől. Ekkor
taglózott le az esemény valószínűtlensége, s elmém szédülni kezdett. A
prérifarkas felállt, s szemünk találkozott. Farkasszemet néztem vele. Úgy
éreztem, szeme valósággal húz, s egyszer csak az állat szivárványszínben kezdett
tündökölni. Mintha elmém egy tíz évvel azelőtti esemény emlékét játszotta volna
vissza, amikor pejot hatása alatt tanúja voltam annak, hogyan változik egy
közönséges kutya felejthetetlen, szivárványszínű lénnyé. Mintha ez a prérifarkas
váltotta volna ki ezt a visszaemlékezést, s a korábbi esemény emléke rávetült
volna alakjára; a prérifarkas mozgó, folyékony fénylénnyé vált. Fényessége
elkápráztatott. El akartam takarni kezemmel a szememet, hogy megvédjem, de
képtelen voltam megmozdulni. Valami meghatározatlan részemet mélyen érintette ez
a fénylény, testem pedig oly különleges, leírhatatlan meleget és jó érzést élt
át, hogy valósággal kirobbantam erre az érintésre. Teljesen hatalmába kerített
az élmény. Nem éreztem a lábamat, sem testem többi részét, mégis valamitől
egyenesen álltam.

Fogalmam sincs, meddig maradtam ebben a helyzetben. Ezalatt a fényes prérifarkas
és a dombtető, amin álltam, elolvadt. Nem voltak gondolataim, érzéseim. Minden
kikapcsolt, és szabadon lebegtem.

Hirtelen, mintha valami megütötte volna testemet, majd ugyanez körbevett és
felélesztett. Ekkor tudatára ébredtem, hogy a Nap rám süt. Halványan ki tudtam
venni nyugaton a távoli hegyláncot. A Nap már szinte a látóhatár alá bukott.
Egyenesen belenéztem, s akkor látni kezdtem a {EMPH világ szálait}. A szó szoros
értelmében mindent átszövő, fénylő fehéres vonalak tüneményes bőségét láttam
magam körül. Egy darabig azt hittem, csak a Nap fényét töri meg a szempillám.
Pislantottam, s tovább néztem. A vonalak állandók voltak, körülöttem mindenre
vagy rávetítődtek vagy keresztül jöttek rajta. Megfordultam, és megvizsgáltam e
rendkívüli új világot. A vonalak láthatóan állandók maradtak, hiába néztem el a
Naptól.

Szinte végtelennek tűnt az idő, amit mámorosan a dombtetőn töltöttem, noha az
egész esemény talán csupán néhány percig tartott, talán csak addig, amíg a Nap
elérte a látóhatárt. Nekem mégis végtelennek tűnt ez az idő. Mintha valami meleg
és nyugtató áradt volna a világból is, a testemből is. Tudtam, titokra
bukkantam. Olyan egyszerű volt! Ismeretlen érzések áradata öntött el. Még soha
életemben nem éltem át ilyen isteni jókedvet, ilyen békét, ilyen mindenre
kiterjedő megértést, mégsem voltam képes a felfedezett titkot szavakba, vagy
akár gondolatokba önteni. De a testemben megvolt.

Ekkor vagy elaludtam vagy elájultam. Amikor ismét magamhoz tértem, a sziklákon
hevertem. Felálltam. A világ olyan volt, amilyennek rendesen látni szoktam.
Sötétedett, s gépiesen a kocsim felé indultam.

Mikor másnap reggel megérkeztem, egyedül találtam házában don Juant. Mikor don
Genaróról érdeklődtem, azt mondta, valahol a környéken van, dolgait intézi.
Azonnal elkezdtem elmesélni neki különleges élményeimet. Nyilvánvaló
érdeklődéssel hallgatta.

-- Egyszerű: {EMPH megállítottad a világot} -- fűzte hozzá, mikor beszámolóm
végére értem.

Egy darabig csendben voltunk, aztán azt mondta, meg kell köszönnöm don
Genarónak, hogy segített. Úgy tűnt, ma különösen meg van velem elégedve.
Többször is göcögve hátba veregetett.

-- De felfoghatatlan a beszélő prérifarkas -- mondtam.

-- Nem is beszéd volt az -- felelte don Juan.

-- Hát akkor mi?

-- Először értettél meg a testeddel valamit. De nem jöttél rá, hogy először is
nem prérifarkas az, s nem is úgy beszél, ahogy te meg én.

-- De don Juan, a prérifarkas tényleg beszélt!

-- Na, most ki beszél itt marhaságokat? Ennyi év tanulás után jobban is
tudhatnád! Tegnap {EMPH megállítottad a világot}, s lehet, hogy még {EMPH
láttál} is. Varázslény mondott neked valamit, te a testeddel meg tudtad érteni,
mert a világod már összeomlott.

-- Olyan volt a világ, mint ma, don Juan.

-- Dehogy volt olyan! Ma semmit sem mondanak neked a prérifarkasok, s nem {EMPH
látod} a világ szálait. Tegnap csupán azért tetted mindezt, mert valami leállt
benned.

-- Mi állt le bennem tegnap?

-- Nem más, mint amit a világról a többi ember mindig mond neked, hogy szerintük
milyen. Tudod, attól a naptól kezdve, hogy megszületünk, elkezdik mondani
nekünk, milyen a világ, folyton mesélik, hogy így és emígy történnek a dolgok;
ennélfogva természetesen nem tudjuk másként látni a világot, mint amilyennek a
többi ember mondja.

Farkasszemet néztünk egymással.

-- Tegnap a világ olyanná vált neked is, amilyennek a varázslók mondják --
folytatta. -- Abban a világban beszél a prérifarkas, meg a szarvas is -- mint
már egyszer meséltem --, a csörgőkígyó is, a fák és minden élőlény. De én a
{EMPH látásra} akarlak téged megtanítani. Talán most már tudod, hogy csak akkor
{EMPH látunk}, ha a világok közé, a közönséges emberek és a varázslók világa
közé lopódzunk. Most épp a kettő határvonalán állsz. Tegnap, úgy hiszed,
prérifarkassal beszélgettél. A nem {EMPH látó} varázslók mind ugyanezt hinnék,
de aki {EMPH lát}, tudja, hogy ez a hiedelem a varázslók világához köt.
Úgyanezen az alapon a közönséges emberek világához láncol minket, ha azt
hisszük, hogy a prérifarkas nem beszélhet.

-- Úgy érted, don Juan, hogy sem a varázslók világa, sem a közönséges emberek
világa nem valóságos?

-- De, mind a két világ valóságos. Hathatnak rád. Például bármit kérdezhettél
volna attól a prérifarkastól, kénytelen lett volna válaszolni. Az egyetlen
szomorú része a dolognak az, hogy a prérifarkas nem túl megbízható. Közismert
tréfamester. De hát neked nincsen megbízható állattársad.

Don Juan elmagyarázta, hogy a prérifarkas egész életemben társam marad, s a
varázslók berkeiben a prérifarkast nem tekintik kívánatos barátnak. Sokkal jobb
lett volna számomra -- így don Juan --, ha csörgőkígyóval beszélek, az ugyanis
kitűnő társ.

-- Ha neked lennék -- tette hozzá --, sohasem bíznék a prérifarkasban. De te más
vagy, és még az is lehet, hogy prérifarkas-varázsló lesz belőled.

-- Mi az a prérifarkas-varázsló?

-- Aki sokban támaszkodik prérifarkas-testvéreire.

Még akartam volna kérdezni, de a kézmozdulatával leállított.

-- {EMPH Láttad} a világ szálait -- mondta. -- Láttál egy fénylényt. Kis híján
kész vagy rá, hogy a szövetségessel is találkozzál. Természetesen a bozótban
látott ember a szövetséges volt. Hallottad lökhajtásos repülőhöz hasonló
robaját. A síkság szélén vár majd rád, erre a síkságra pedig magam viszlek el.

Hosszú ideig hallgattunk. Don Juan kezét összefonta a gyomrán, hüvelykujja alig
érzékelhetően mozgott.

-- Genarónak is velünk kell jönnie abba a völgybe -- szólalt meg váratlanul. --
Ő segített {EMPH megállítanod a világot}.

Átható tekintettel szemlélt.

-- Még valamit mondok neked -- nevetett. -- Most már nagyon fontos. Genaro
sohasem vitte el a közönséges emberek világából a kocsidat. Csak arra
késztetett, hogy varázsló módján szemléld a világot, s abban a világban nem volt
kocsid. Genaro a bizonyosságodat akarta fellazítani. Bohóckodása arról győzte
meg a testedet, mekkora képtelenség megpróbálni mindent megérteni. És amikor a
sárkányát felengedte, kis híján {EMPH láttál}. Megtaláltad a kocsidat, és
mindkét világban benne voltál. Majdnem széthasadt az oldalunk a röhögéstől, mert
tényleg azt hitted, hogy visszaviszel minket onnan, ahol szerinted megtaláltad a
kocsidat!

-- De miként vett rá Genaro arra, hogy varázsló módján nézzem a világot?

-- Vele voltam én is. Mindketten ismerjük azt a világot. Ha valaki ismeri azt a
világot, létrehozásához csak a varázslóknak meglévő másik erőkört kell bevetnie,
amiről már meséltem neked. Genarónak oly könnyedén megy ez, mintha csak
csettintene az ujjával. A kövek rakosgatásával elfoglalta a gondolataidat, és
elvonta a figyelmedet, hogy testedet {EMPH látni} engedje.

Elmondtam neki, hogy az elmúlt három nap eseményei helyrehozhatatlanul
megrongálták világképemet. Tíz év óta, mióta ismerem, még sohasem hatott rám
ilyen erősen semmi, még akkor sem, amikor pszichotropikus növényeket
fogyasztottam.

-- Az erő növényei csak mankók -- mondta don Juan. -- Az igazi az, amikor a test
rájön, hogy képes {EMPH látni}. Csak akkor tudjuk felfogni, hogy a minden nap
látott világ csupán egyfajta leírás. Ezt volt szándékomban bemutatni. Sajnos,
már kevés időd van hátra, mielőtt lecsap rád a szövetséges.

-- És mindenképpen le kell csapnia rám a szövetségesnek?

-- Semmiképpen sem kerülheted el. A {EMPH látáshoz} meg kell tanulnunk a világot
varázsló módjára nézni; ehhez meg kell idéznünk a szövetségest, s mihelyt ezt
megtesszük, jön is.

-- Nem taníthattál volna meg {EMPH látni} anélkül, hogy a szövetségest
megidéznénk?

-- Nem. A {EMPH látáshoz} meg kell tanulnunk másképpen szemlélni a világot, s az
egyetlen mód, amit ismerek, az a varázsló módja.

{CHAPTER HUSZADIK FEJEZET :: Ixtláni utazás}

Don Genaro dél körül érkezett vissza, s don Juan javaslatára mindhárman
elmentünk kocsival azokba a hegyekbe, ahol az előző nap jártam. Ugyanazon az
ösvényen indultunk el, amelyen én, de ahelyett, hogy megálltunk volna a magas
fennsíkon, mint én, addig másztunk, amíg fel nem értünk egy alacsonyabb hegylánc
ormaira, majd ereszkedni kezdtünk a túloldali lapos völgybe.

Egy magas dombtetőn megálltunk pihenni. Don Genaro választotta ki a helyet.
Gépiesen leültem, ahogy a társaságukban mindig: don Juannal a jobb, don
Genaróval a bal oldalamon háromszöget alkottunk.

A sivatagi cserjés nedvesen tündöklött. Mindent ragyogó zöld szín fedett a rövid
tavaszi zápor után.

-- Genaro mindjárt mesél neked valamit -- szólalt meg hirtelen don Juan. -- A
szövetségessel való első találkozását fogja elmesélni. Ugye, Genaro?

Volt valami rábeszélő don Juan hangjában. Don Genaro rám nézett, s ajkát úgy
húzta össze, hogy szájával kerek lyukat formált. Nyelvét a szájpadlásának
hajlította, s görcsökben fetrengő ember módjára nyitotta-csukta száját.

Don Juan hangosan nevetve figyelte. Nem tudtam, miképp értelmezzem az egészet.

-- Mit csinál? -- kérdeztem don Juant.

-- Tyúkot alakít!

-- Tyúkot?

-- Nézd, nézd a száját! Az a tyúk segge; éppen tojni készül!

Genaro szájának rángatódása fokozódott. Szemébe különös, őrült kifejezés
költözött. Szája nyílt, mintha a görcsök egyre tágítanák a lyukat. Torkából
harákoló hang tört elő, majd karját a mellén összefonva, kezét befelé hajlítva
előrehajolt, s minden szertartásosság nélkül kiköpött egy csomó nyálkát.

-- A fene essen belé, nem is tojás volt! -- mondta aggódó arccal. Testtartása és
arckifejezése láttán nem bírtam ellenállni a nevetésnek.

-- Most, hogy Genaro majdnem tojt egy tojást, talán elmeséli neked első
találkozását a szövetségessel -- terelte vissza a szót don Juan.

-- Talán -- mondta Genaro érdektelenül. Kérleltem, hogy mesélje el.

Don Genaro felállt, kinyújtóztatta karját és hátát -- ropogtak a csontjai; majd
visszaült.

-- Még ifjúkoromban szálltam szembe a szövetségesemmel első ízben -- kezdte el
végül. -- Emlékszem, kora délután volt. Már hajnal óta a földeken voltam, éppen
hazafelé mentem. Hirtelen egy bokor mögül előbukkant, és elállta az utamat. Már
várt engem, s arra csábított, birkózzunk meg. Majdnem sarkon fordultam, ott
akartam hagyni, de eszembe jutott, hogy elég erős vagyok a küzdelemhez. Azért
féltem ám! A hideg futkosott a hátamon, a nyakam deszkakeménységűre merevedett.
Egyébként mindig az jelzi a készenlétet, amikor megmerevedik a nyakunk.

Kigombolta az ingét, s megmutatta nekem a hátát. Izmait is megfeszítette a
nyakán, a hátán és a karján. Feltűnt a gyönyörű izomzata. Mintha a találkozó
emléke törzsének minden izmát mozgásba hozta volna.

-- Ilyen helyzetben be kell fogni a szánkat -- tette hozzá.

-- Úgye? -- fordult Don Juanhoz.

-- Bizony -- felelte nyugodtan don Juan. -- Olyan ütést kap az ember, amikor
megragadja a szövetségest, hogy leharaphatja a nyelvét vagy kiverheti a fogát.
Egyenesen, jól kiegyensúlyozva kell tartani a testünket, és a lábunkkal bele
kell kapaszkodnunk a talajba.

Don Genaro fölállt, s bemutatta a helyes testhelyzetet: térdét kissé
behajlította, karja oldalt lógott, ujjai enyhén befelé görbültek. Úgy tűnt,
lazán, mégis szilárdan áll a talajon. Így maradt egy pillanatig, majd amikor
éppen azt hittem, leül, váratlanul csodás szökelléssel előre ugrott, mintha rugó
lenne a sarkán. Mozdulata hirtelenségétől hátraestem; de esés közben világosan
{EMPH láttam}, hogy Genaro megragad egy embert, vagy valami ember formájú
dolgot.

Felültem. Don Genaro még mindig erősen feszítette teste minden izmát. Aztán
váratlanul ellazította izmait, majd visszament oda, ahol az előbb ült, s helyet
foglalt.

-- Carlos {EMPH meglátta} a szövetségesedet -- jegyezte meg don Juan mindennapi
hangon --, de még gyenge, így elterült.

-- Tényleg? -- kérdezte mit sem tudó hangon Genaro, s kitágította az orrlyukát.

Don Juan biztosította afelől, hogy ,,láttam'' a szövetségest. Don Genaro ismét
akkora erővel szökkent előre, hogy ezúttal az oldalamra estem. Gyorsan hajtotta
végre a szökkenését, így képtelen voltam megállapítani, miképp került az ugrás
előtti ülő helyzetéből a talpára.

Hangosan hahotáztak mind a ketten, don Genaro röhögése rövidesen prérifarkas
üvöltéséhez megszólalásig hasonlatos hanggá alakult át.

-- Ne gondold, hogy neked is Genaróhoz hasonlóan szép ugrást kell bemutatnod a
szövetségesed megragadásához -- fűzte hozzá figyelmeztetően don Juan. -- Genaro
azért ugrik ilyen jól, mert szövetségese segíti. Csak nagyon szilárdan kell
állnod, hogy az ütést kibírd. Úgy kell állnod, mint Genaro az ugrás előtt, majd
előreszökkensz, és megragadod a szövetségest.

-- De előbb meg kell csókolnia a kitüntetését -- vetette közbe don Genaro.

Don Juan tettetett szigorúsággal kijelentette, hogy nincs is kitüntetésem.

-- Na és a jegyzetfüzete? -- kötötte az ebet a karóhoz don Genaro. -- Valamit
kell csinálnia a jegyzetfüzetével. Leteszi, mielőtt ugrik, vagy talán vele
csépálja el a szövetségest!

-- A kutyafáját! -- mondta don Juan látszólag őszinte meglepődéssel. -- Hát ez
eszembe sem jutott! Fogadok, ez lesz az első, amikor valaki jegyzetfüzettel
püföli a földre a szövetségesét!

Mire don Juan hahotája és don Genaro prérifarkaséra emlékeztető üvöltése
alábbhagyott, mindnyájan kitűnő hangulatban voltunk.

-- És mi volt, amikor megragadtad a szövetségest? -- kérdeztem don Genarót.

-- Erős ütést kaptam -- mondta don Genaro egy pillanatnyi habozás után. Úgy
tűnt, éppen a gondolatait szedi össze. -- El nem képzeltem volna, hogy ilyen
lesz -- folytatta. -- Olyan volt, mint... mint... mint... Nem is tudom szavakkal
elmondani. Miután megragadtam, örvényszerűen pörögni kezdtünk, de nem engedtem
el. Olyan sebességgel és erővel pörögtünk a levegőben, hogy semmit sem {EMPH
láttam.} Minden ködben úszott körülöttem. Tovább folytatódott ez a pörgés, egyre
tovább, egyre tovább... Hirtelen megéreztem, hogy megint a földön állok.
Végignéztem magamon. Nem ölt meg a szövetséges! Még mindig egyben voltam. Saját
magam voltam! Akkor tudtam, hogy sikerült. Végre megvan a szövetségesem!
Ugráltam örömömben. Micsoda érzés! Micsoda jó érzés volt! Aztán körülnéztem, hol
vagyok. Ismeretlen volt a környezet. Arra gondoltam, a szövetséges a levegőn át
elragadott, s valahol nagyon messzire dobott le attól a helytől, ahol pörögni
kezdtünk. Megkerestem a világtájakat. Úgy gondoltam, kelet felé lakom, ezért
arra indultam. Még korán volt. Nem tartott túl sokáig a birkózásunk. Hamarosan
járt útra találtam, s egyszer csak egy csomó ember jött szembe. Indiánok voltak.
Mazatékoknak gondoltam őket. Körbevettek, s megkérdezték, merre tartok.

-- Hazafelé megyek, Ixtlánba! -- válaszoltam.

-- Eltévedtél? -- kérdezte valaki.

-- El -- feleltem.

-- Miért?

-- Mert nem arra van Ixtlán! Ixtlán az ellenkező irányban van!

-- Mi is oda megyünk! -- szólt valaki más.

-- Nem tartasz velünk? -- mondták mindannyian. -- Van nálunk ennivaló!

Don Genaro szünetet tartott a mesélésben, s úgy nézett, mintha arra várna,
kérdezzek.

-- Na, és mit történt? -- kérdeztem. -- Velük mentél?

-- Nem mentem -- mondta. -- Mert nem voltak igaziak. Ezt attól a perctől tudtam,
amikor odajöttek. Volt valami árulkodó a hangjukban, a barátságosságukban,
különösen, mikor arra kértek, hogy velük tartsak. Gyorsan kereket oldottam.
Kiáltoztak utánam, könyörögtek, hogy menjek vissza. Hívásuk egyre
kísértetiesebbé vált, de én csak rohantam tovább.

-- Kik voltak ezek? -- kérdeztem.

-- Emberek -- felelte metszőn. -- Csakhogy nem igaziak.

-- Mint a kísértetek -- magyarázta don Juan. -- Jelenések.

-- Miután messzebb jutottam, magabiztosabb lettem -- folytatta don Genaro. --
Tudtam, hogy Ixtlán arra van, amerre megyek. Később két férfit láttam szembe
jönni az úton. Ők is mazaték indiánnak tűntek. Rőzsével megrakott szamarat
vezettek. Ahogy elmentek mellettem, odamotyogták: ,,jó napot''. Én is köszöntem
nekik, s mentem tovább. Úgy tűnt, nem figyelnek rám, csak mentek tovább.
Lelassítottam, feltűnés nélkül hátra fordultam, és figyeltem őket. Folytatták
útjukat, s nem érdekelte őket, mit csinálok. Igazinak tűntek. Utánuk futottam, s
kiabáltam nekik, hogy várjanak meg.

Megfogták a szamarukat, s a két oldalára álltak, mintha a terhét védenék.

-- Eltévedtem a hegyekben -- szóltam hozzájuk. -- Merre van Ixtlán?

Arra mutattak, amerre ők mentek.

-- Nagyon messze van -- mondta egyikük. -- Azoknak a hegyeknek a túloldalán.
Négy-öt napba fog telni, míg odajutsz.

Megfordultak, s tovább mentek. Úgy éreztem, igazi indiánok, s kérleltem őket,
hadd csatlakozhassak hozzájuk.

Egy ideig együtt mentünk, aztán egyikük elővette az elemózsiáját és engem is
megkínált. Volt valami szörnyen furcsa abban, ahogyan az ételt kínálta. Testem
riadtságot érzett, így azonnal hátraugrottam, s ismét futásnak eredtem.
Mindketten azt állították, hogy meghalok a hegyekben, ha nem tartok velük, s
megpróbáltak rávenni, hogy visszamenjek. Az ő kérlelésük is igen csábító volt,
de én futottam onnan, ahogy csak tudtam.

Tovább mentem. Akkor már tudtam, hogy jó úton vagyok Ixtlán felé, s azok a
jelenések csak el akartak engem téríteni.

Még nyolccal találkoztam; ezek már bizonyára tudták, hogy az elhatározásom
rendíthetetlen. Az út mentén álltak, s könyörgő szemmel néztek rám. A legtöbben
még élelmet és egyéb, állítólag eladásra szánt dolgokat is kitettek, mintha
ártatlan, út menti kereskedők lennének. Meg se álltam, rájuk se néztem.

Késő délutánra egy ismerősnek tűnő völgybe érkeztem. Valahonnan ismertem már.
Azt hittem, már jártam ott, de ha így volt, akkor valójában Ixtlántól délre
voltam. A táj kiemelkedő jellegzetességeit fürkésztem, hogy eligazodjak, s
útvonalamat is kiigazítsam, amikor egyszer csak feltűnt egy kecskéit vigyázó
indián pásztorfiú. Úgy kétévesforma lehetett, öltözete ugyanolyan, mint az enyém
volt az ő korában. Egykori önmagamra emlékeztetett, amikor atyám két kecskéjére
vigyáztam.

Figyeltem egy darabig. Magában beszélt, amint én is annak idején. Értek a
kecskepásztorkodáshoz, meg tudtam hát állapítani, hogy nagyon ügyesen végzi a
dolgát. Alaposan és elővigyázattal. Nem kényeztette a kecskéit, de nem is volt
velük kegyetlen.

Elhatároztam, hogy beszélek vele. Amikor hangosan megszólaltam, felugrott, egy
párkány felé rohant, a sziklák mögé bújt, és onnan kandikált elő. Úgy tűnt,
bármikor kész futásnak eredni, s menteni az életét. Tetszett nekem ez a fiúcska.
Félt ugyan, de mégis talált arra időt, hogy a kecskéit kiterelje a látókörömből.

Hosszú ideig beszéltem vele: elmondtam, hogy eltévedtem, és nem tudom, merrefelé
van Ixtlán. Megkérdeztem, hogy hívják a legközelebbi helységet, s válasza az
volt, amit vártam. Ennek igen megörültem. Rájöttem, nem tévedtem el, s azon
morfondíroztam, micsoda ereje lehet ennek a szövetségesnek, hogy egy
szemvillanás alatt ilyen távolságokra hurcol.

Megköszöntem a fiúnak a segítséget, s tovább indultam. Feltűnés nélkül előjött a
rejtekhelyéről, s egy alig kivehető ösvény felé terelte állatait. Úgy tűnt, ez
az ösvény lefelé vezet a völgybe. Utána szóltam, és ezúttal nem eredt futásnak.
Elindultam felé, s mikor túl közel értem hozzá, a bozótba ugrott. Megdicsértem
az elővigyázatosságáért, s még néhány kérdést feltettem neki.

-- Hová vezet ez az út? -- kérdeztem.

-- Lefelé -- felelte.

-- Te hol laksz?

-- Ott lenn.

-- Sok ház van ott lenn?

-- Nem, csak egy.

-- És hol a többi?

A fiú a völgy túloldala felé mutatott a korához illő közömbös kézmozdulattal.
Aztán a kecskéivel elindult lefelé.

-- Várj egy kicsit! -- szóltam a fiú után. -- Fáradt és éhes vagyok. Vigyél el a
családodhoz!

-- Nincs nekem senkim -- felelte a fiú, s ez kissé megütött. Nem tudom miért, de
a hangja elbizonytalanított. A fiú észrevette habozásomat, megállt, s felém
fordult.

-- Senki sincs most nálunk -- mondta. -- Nagybátyám elment, a felesége meg a
földeken van. Van jó sok élelmünk! Van bőven! Jöjjön velem!

Szinte elszomorodtam. A fiúcska is kísértet volt! Hanglejtése, mohósága
elárulta. A jelenések tőrbe akartak csalni, de én nem riadtam meg. Egész testem
még mindig zsibongott a szövetségessel való mérkőzéstől. Dühös szerettem volna
lenni a jelenésekre, vagy a szövetségesre, de valahogy képtelen voltam úgy
feldühödni, ahogy azelőtt. Feladtam hát a próbálkozást. Majd el akartam
szomorodni, mert olyan aranyosnak találtam a fiúcskát, azonban ez sem sikerült.
Így ezt is feladtam.

Váratlanul rájöttem, hogy van szövetségesem, s a kísértetek semmit sem tehetnek
velem. Követtem a fiút az ösvényen. Más jelenések is előugrottak innen-onnan, s
megpróbáltak szakadékba buktatni, de akaratom erősebb volt náluk. Észrevehették
ezt, mert egy idő után abbahagyták a zaklatást. Végül már csak egyszerűen
odaálltak az utam mellé; egyik-másik néha felém vetette magát, de akaratommal
megállítottam őket. Végül teljesen felhagytak üldözésemmel.

Don Genaro hosszú csendbe merült. Don juan rám nézett.

-- És akkor mi történt, don Genaro? -- kérdeztem.

-- Tovább mentem -- mondta tárgyilagosan.

Úgy tűnt, befejezte történetét, s nincs több hozzáfűznivalója. Megkérdeztem,
honnan tudott kísértet-voltukra következtetni abból, hogy étellel kínálták.

Nem felelt. Tovább érdeklődtem, s megkérdeztem, hogy szokás-e a mazatékok között
letagadni az élelmet, vagy különösen sok figyelmet fordítani az evéssel
kapcsolatos dolgokra.

Azt felelte, hogy a hangszínük, a mohóságuk, hogy kicsalják, s ahogyan az
élelemről beszéltek, mind árulkodó jelek voltak -- ezek észrevételében
szövetségese segített. Ugyanis magától sohasem vette volna észre ezeket a
sajátosságokat.

-- Szövetségesek voltak ezek a kísértetek is, don Genaro?

-- Nem. Emberek.

-- Emberek? Az imént mondtad, hogy csak jelenések voltak!

-- Azt mondtam, nem voltak valódiak. Miután a szövetségessel találkoztam, semmi
sem volt többé valóságos.

Hosszú csend telepedett ránk.

-- Mi volt a történet végeredménye, don Genaro? -- kérdeztem.

-- Végeredménye?

-- Arra gondolok, hogy mikor és hogyan értél el végül Ixtlánba?

Egyszerre kezdtek hahotázni.

-- Hát ezt érted te végeredmény alatt -- jegyezte meg don Juan. -- Mondjuk így:
Genaro útjának semmiféle végeredménye nincs. Soha nem is lesz! Genaro még mindig
útban van Ixtlán felé!

Don Genaro átható tekintettel pillantott rám, majd elfordította a fejét, és a
messzeségbe bámult, dél felé.

-- Sohasem érek el Ixtlánba -- jelentette ki; hangja, bár szilárd volt,
elhalkult, szinte csak mormogott. -- De belül úgy érzem... néha úgy érzem, hogy
már csak egy lépésnyire állok tőle, mégsem érek oda soha. Utazásomon még a táj
rég jól ismert jellegzetességeit sem találom már. Már semmi sem az, mint
azelőtt.

Don Juan és Don Genaro egymásra néztek. Volt valami igen szomorú a nézésükben.

-- Ixtláni utam során csak kísértet-utazókkal találkozom -- mondta halkan don
Genaro.

Don Juanra néztem. Nem értettem, mit akart ezzel mondani don Genaro.

-- Mindenki, akivel csak Genaro találkozik ixtláni utazása során, múlékony lény
-- magyarázta don Juan. -- Itt vagy például te. Te is kísértet vagy érzéseid,
mohóságod olyan, mint az embereké. Ezért mondja, hogy csak kísértetekkel
találkozik ixtláni útja során.

Hirtelen ráébredtem, hogy don Genaro ixtláni útja csak metafora.

-- Ixtláni utazásod akkor nem is valóságos -- jelentettem ki.

-- De az! -- válaszolt Genaro. -- Az utazók nem valóságosak!

Feje biccentésével Don Juan felé mutatott, s hangsúlyozottan kijelentette:

-- Ez az egyetlen, amelyik valóságos. Csak akkor valóságos a világ, ha vele
vagyok.

Don Juan elmosolyodott.

-- Genaro azért mesélte el neked ezt a történetet -- szólt don Juan --, mert
tegnap {EMPH megállítottad a világot}, sőt, szerinte {EMPH láttál} is, de olyan
süket vagy, hogy észre sem vetted. Én folyton mondom neki, milyen különös vagy,
és előbb-utóbb {EMPH látni} fogsz. Mindenesetre, amikor legközelebb találkozol a
szövetségeseddel, ha sor kerül erre, birkóznod kell majd vele, és meg kell
szelídítened. Ha túléled a megrázkódtatást -- márpedig ebben biztos vagyok,
hiszen erős vagy, és harcosként élsz már egy ideje -- ismeretlen földön találod
majd magadat. Első dolgod, mint valamennyiünknek, természetesen az lesz, hogy
hazaindulj Los Angelesbe. Csakhogy Los Angelesbe nem lehet visszamenni. Amid ott
maradt, az örökre elveszett. Ekkorra már persze varázsló leszel, de ez nem
segít; ilyenkor mindnyájunknál csak az számít, hogy minden, amit szeretünk, amit
gyűlölünk, amit kívánunk -- elveszett. Az ember érzései mégsem tűnnek el és nem
is változnak meg, elindul hát hazafelé a varázsló, tudván, hogy soha nem jut az
otthonába, tudván, hogy nincs olyan erő a földön, még a halála sem, amely
visszaadná neki a helyet, a dolgokat, az embereket, akiket szeretett. Ezt mondta
el neked Genaro.

Don Juan magyarázata valóságos katalizátorként hatott rám: don Genaro
történetének teljes hatása akkor taglózott csak le, amikor saját életemhez
kezdtem kapcsolni történetét.

-- Mi lesz azokkal, akiket szeretek? -- kérdeztem don Juantól. -- Mi történik
majd velük?

-- Mind hátramaradnak -- felelte.

-- Sehogyan sem szerezhetem őket vissza? Mi van, ha megmentem őket, s magammal
viszem?

-- Nem lehet. A szövetségesed kiragad, és egymagadban ismeretlen világokba
pörget.

-- De Los Angelesbe visszamehetek, nem? Buszra szállhatok, vagy repülőre, s
odamehetek. Los Angeles még mindig létezni fog, nem?

-- Hát persze -- mondta nevetve don Juan. -- Akárcsak Manteca, Temecula meg
Tucson.

-- Na és Tecate -- tette hozzá don Genaro nagy komolyan.

-- És Piedras Negras meg Tranquitas -- mondta don Juan mosolyogva.

Don Genaro még több nevet sorolt fel, és don Juan sem maradt el tőle; egészen
belemelegedtek abba, hogy a lehető legmulatságosabb és leghihetetlenebb város-
meg faluneveket sorolják fel.

-- Ha a szövetségessel pörögsz, megváltozik a világról alkotott fogalmad --
közölte don Juan. -- Minden ettől a fogalomtól van, ha ez átalakul, maga a világ
is megváltozik.

Emlékeztetett egy költeményre, amit egyszer felolvastam neki, és arra kért,
szavaljam el. Egy-két szót idézett az elejéből, s eszembe jutott, ahogyan
egyszer Juan Ramon Jimenez verseit olvastam fel neki. Az {EMPH El Viaje
Definitivo} (A végső utazás) című versre gondolt. Elszavaltam.

{VERSE ...És elindulok. De maradnak a madarak, dalolva, \\
s kertem is marad a zöld, fával, a kutacskával. \\
Lesznek még délutánok, mikor kék s békés az ég, \\
és harangok kondulnak majd a toronyból, \\
ahogy ma délután is. Elmúlnak majd, akik szeretnek, \\
s a város minden évben új életre nyílik. \\
De a szellemem mindig nosztalgiával vándorol majd \\
vissza, a virágoskert ama rejtett sarkába.}

-- Erről az érzésről beszélt Genaro -- mondta don Juan. -- Aki varázslónak
készül, szenvedélyesnek kell lennie. A szenvedélyes embernek földi javai, s
kedves dolgai vannak -- ha más nem, az ösvény amelyet tapos. Éppen ezt fejezte
ki Genaro ezzel a történettel. Genaro Ixtlánban hagyta a szenvedélyét: az
otthonát, az övéit, mindent, ami számított neki. Most az érzéseiben vándorol
arra, s néha már, mint mondta, kis híján Ixtlánba ér. Ez mindannyiunkra igaz.
Genarónak ez Ixtlán, neked Los Angeles, nekem pedig...

Nem akartam, hogy don Juan magáról meséljen. Szünetet tartott, mintha olvasta
volna gondolataimat.

Genaro sóhajtott, s a költemény első sorait így fogalmazta át:

-- És elindultam. De maradtak a madarak, dalolva...

Egy pillanatig úgy éreztem, hogy mindhármunkat elönt a szenvedés és a
leírhatatlan magány hulláma. Don Genaróra néztem, hiszen szenvedélyes ember
lévén, sok minden köthette a szívét, s mindent, ami számított neki,
hátrahagyott. Tisztán érzékeltem, hogy emlékezetének ereje mindjárt
szökőárszerűen megindul, és don Genaro a sírás küszöbén van.

Gyorsan elfordítottam a tekintetemet. Don Genaro szenvedélyétől, fenséges
magányától sírhatnékom támadt.

Don Juanra néztem. Ő is rám meredt.

-- Csak harcosként maradhatunk életben a tudás útján -- jelentette ki. -- A
harcos művészete az, hogy kiegyensúlyozza az emberlét rettenetét az emberlét
csodálatosságával.

Mindkettőjüket külön megszemléltem. Szemük világos és tiszta volt. Mindent
elborító nosztalgiahullámot idéztek meg, s amikor úgy tűnt, szenvedélyes
könnyekben törnek ki, megállították a szökőárat. Azt hiszem, egy pillanatra
{EMPH láttam.} Óriási, megmerevedett hullámként {EMPH láttam} magam előtt az
ember magányosságát, amit egy metafora láthatatlan fala tartott vissza.

Rettentő szomorúságom itt mámorba csapott át. Átöleltem őket.

Don Genaro mosolyogva fölállt. Don Juan is fölállt, a kezét finoman vállamra
helyezte.

-- Most itt hagyunk -- mondta. -- Tedd, amit jónak vélsz. A szövetséges ott vár
rád, annak a síkságnak a szélén.

A sötét, távoli völgy felé mutatott.

-- Ha úgy érzed, nincs itt az időd, ne menj még el a találkozóra -- folytatta.
-- Semmit sem nyerünk, ha erőltetjük a dolgot. Légy kristálytiszta és halálosan
biztos magadban, ha életben akarsz maradni.

Don Juan elindult, vissza sem nézett. Don Genaro néhányszor visszafordult,
kacsintott és intett a fejével, hogy menjek. Néztem őket, ameddig el nem tűntek
a messzeségben, majd visszamentem a kocsimhoz, és begyújtottam a motort. Tudtam,
hogy még nem jött el az időm.
